# Over fotografie - Knowledge Extract

## 🧠 Mental Models (9)
1. Ual art’, bij christo’s ingepakte landschappen, bij de voorbeelden van ‘land art’ van walter de maria en robert smithson, is het werk van de kunstenaar voornamelijk bekend geworden door de foto’s ervan die in galerieën en musea hangen; soms zijn ze zo groot van omvang dat ze alleen maar bekend kunnen zijn van een foto (of vanuit een vliegtuig). de foto is dan zelfs niet in schijn bedoeld om ons terug te voeren naar een oorspronkelijke ervaring. op basis van die veronderstelde wapenstilstand tussen fotografie en schilderkunst werd de fotografie – eerst mopperend, en daarna enthousiast – als schone kunst erkend. maar de vraag of de fotografie wel of niet kunst is, is in wezen al misleidend. hoewel de fotografie werken voortbrengt die tot de kunst mogen worden gerekend – er is subjectiviteit voor nodig, ze kan liegen, ze verschaft een soort esthetisch genot – is de fotografie om te beginnen helemaal geen kunstvorm. evenals de taal is het een medium, waarin (onder meer) kunstwerken worden gemaakt. van de taal kun je een wetenschappelijke lezing, bureaucratische nota’s, liefdesbrieven, boodschappenlijstjes en het parijs van balzac maken. van de fotografie kun je pasfoto’s, meteorologische foto’s, pornografische foto’s, röntgenfoto’s, trouwfoto’s en het parijs van atget maken. fotografie is geen kunst in de zin van schilderkunst en poëzie, om twee voorbeelden te noemen. alhoewel de activiteiten van sommige fotografen beantwoorden aan het traditionele idee van de schone kunst als de activiteit van uitzonderlijk begaafde enkelingen die afzonderlijke objecten voortbrengen met een intrinsieke waarde, heeft de fotografie zich van het begin af ook geleend tot de opvatting van kunst dat kunst uit de tijd is. de kracht van de fotografie – en de reden waarom ze zo centraal staat in de huidige esthetische bemoeiingen – ligt hierin dat ze beide kunstfilosofische opvattingen bevestigt. maar de manier waarop de fotografie maakt dat kunst uit de tijd raakt, zal op de lange duur de doorslag geven. schilderkunst en fotografie zijn in aanleg geen rivaliserende stelsels om beelden te produceren en te reproduceren, die alleen maar tot een geschikte terreinverdeling hoefden te komen om zich te verzoenen. de fotografie is een avontuur van een andere orde. hoewel de fotografie op zichzelf geen kunstvorm is, bezit ze de merkwaardige eigenschap dat ze al haar onderwerpen tot kunstwerken maakt. de vraag of de fotografie wel of niet kunst is, wordt irrelevant vanwege het feit dat de fotografie nieuwe ambities voor de kunst inluidt (en die creëert). ze is het prototype van de karakteristieke stroming die in onze tijd zowel door de modernistische serieuze kunst als door de commerciële kunst wordt aangehangen, namelijk de transformatie van kunst tot metakunst of medium. (ontwikkelingen als de film, de tv, de video, de op tapes gebaseerde muziek van cage, stockhausen en steve reich zijn logische uitbreidingen volgens het model van de fotografie.) de traditionele schone kunsten zijn elitair; hun karakteristieke vorm is één enkel werk geproduceerd door een enkeling; ze impliceren dat er een hiërarchie van onderwerpen bestaat, waarbij sommige als belangrijk of diepzinnig of edel worden beschouwd, en andere als onbelangrijk, triviaal of laag-bij-de-gronds. de media zijn democratisch; ze verzwakken de rol van de gespecialiseerde producent of auteur (door gebruik te maken van procédés die zijn gebaseerd op het toeval, of van mechanische technieken die iedereen leren kan; en door het werk te zijn van een collectief of een team); ze beschouwen de hele wereld als materiaal. de traditionele schone kunsten steunen op het onderscheid tussen authentiek en vervalst, tussen origineel en kopie, tussen goede en slechte smaak; de media verdoezelen die verschillen, als ze ze al niet openlijk afschaffen. de schone kunsten gaan ervan uit dat bepaalde ervaringen of onderwerpen een bepaalde betekenis hebben. de media zijn in wezen inhoudsloos (dit is de waarheid achter de beroemde uitspraak van marshall mcluhan dat het medium zélf de boodschap is); de karakteristieke toon ervan is ironisch, of uitdrukkingloos, of parodiërend. het is onvermijdelijk dat er steeds meer kunst wordt ontworpen om als foto te eindigen. paters uitspraak dat alle kunst streeft naar de staat van muziek, zou eens door een modernist moeten worden herschreven. tegenwoordig streeft alle kunst naar de staat van fotografie. == 5 de oorspronkelijke betekenis van picturaal was natuurlijk de positieve betekenis die door de beroemdste kunstfotograaf uit de negentiende eeuw, henry peach robinson, in zijn boek pictorial effort in photography (1869) werd gepopulariseerd. ‘zijn systeem bestond erin dat hij alles flatteerde,’ zegt abbott in haar manifest van 1951, ‘photography at the crossroads’. hoewel ze nadar, brady, atget en hine prijst als meesters van het fotodocument, wijst ze stieglitz af als geestelijk erfgenaam van robinson, de stichter van een ‘hyperpicturale school’ waarin eens te meer ‘de subjectiviteit overheerste’. 6 de pretenties van de fotografie zijn natuurlijk veel ouder. het prototype voor de thans vertrouwde praktijk waarbij de ontmoeting in de plaats komt van verdichting, objets of situations trouvés in de plaats van gemaakte (of geënsceneerde) objecten, en besluiten in de plaats van krachtsinspanning, is de instantkunst van de fotografie die tot stand komt via de bemiddeling van een apparaat. vanuit de fotografie kwam voor het eerst het denkbeeld op van een kunst die niet tot stand zou komen via zwangerschap en bevalling, maar door een toevallige ontmoeting (duchamps theorie van het ‘rendez-vous’). maar de beroepsfotografen staan veel zwakker in hun schoenen dan hun tijdgenoten van de erkende schone kunsten die door duchamp zijn beïnvloed; over het algemeen wijzen ze er graag op dat het besluit van een ogenblik een lange training vooronderstelt van gevoeligheid en oog, en blijven ze volhouden dat de fotograaf ondanks de moeiteloosheid van het fotograferen niet minder ambachtsman hoeft te zijn dan de schilder. 7 valéry verklaarde dat de fotografie dezelfde dienst zou bewijzen aan het schrijven, door de ‘illusoire’ pretentie van de taal dat die ‘de idee van een visueel object met een zekere mate van precisie zou kunnen overbrengen’, te ontmaskeren. maar schrijvers hoeven niet bang te zijn dat de fotografie ‘uiteindelijk het belang van de kunst van het schrijven zal beperken en haar gaat vervangen’, zegt valéry in the centenary of photography (1929). als de fotografie ‘ons afraadt om te beschrijven’, zegt hij, dan worden we ‘op die manier herinnerd aan de beperkingen van de taal en krijgen we, als schrijver, de raad om ons instrument toe te passen volgens een manier die beter past bij het ware karakter ervan. de literatuur zou zichzelf zuiveren als zij bepaalde taken overliet aan andere expressie- en productiemedia die die taken veel doeltreffender kunnen vervullen, en zich ging wijden aan de doeleinden die alleen zij kan vervullen (...) waarvan er een [is] de taal te perfectioneren die abstracte gedachten vormt of vertolkt, en een tweede de volledige verscheidenheid van poëtische patronen en klanken te verkennen.’ het argument van valéry is niet overtuigend. hoewel we mogen zeggen dat een foto niets registreert of laat zien of voorstelt, ‘beschrijft’ hij in feite nooit iets; alleen de taal gaat beschrijvend te werk, en die handeling is een gebeurtenis die in de tijd plaatsvindt. om zijn argument te staven stelt valéry voor dat we als bewijs een paspoort openslaan; ‘de beschrijving die daarin is neergekrabbeld kan niet de vergelijking doorstaan met de foto die ernaast is vastgeniet. maar in dit geval gebruiken we beschrijving in haar laagste en armste betekenis; er zijn bij dickens of nabokov passages te vinden waarin een gezicht of een lichaamsdeel beter wordt beschreven dan welke foto dat ook zou kunnen. evenmin pleit het tegen de beschrijvende kracht van de literatuur wanneer valéry zegt dat ‘de schrijver die een landschap of een gezicht beschrijft, evenveel verschillende voorstellingen zal oproepen als hij lezers heeft, hoe talentvol hij in zijn vak ook mag zijn’. hetzelfde geldt immers ook voor een foto. zoals sommigen menen dat het stilstaande fotobeeld de schrijver heeft bevrijd van de plicht om te beschrijven, wordt vaak gemeend dat de film de taak van de romanschrijver om te vertellen of te verhalen naar zich toe heeft getrokken, en daarmee, volgens sommigen, de roman heeft vrijgemaakt voor andere, minder realistische opdrachten. deze versie van het argument is iets meer aanvaardbaar, want de film is een kunst waarbij de tijd een rol speelt. maar ze doet onrecht aan de relatie tussen romans en films

2. Len trachten te betrappen op een moment dat ze niet op hun hoede zijn, in de onjuiste mening dat er dan iets bijzonders over hen wordt onthuld.1 in de wereld die door arbus werd ontgonnen, geven de mensen zich voortdurend bloot. er is niet één doorslaggevend moment. arbus’ opvatting dat jezelf blootgeven een voortdurend, egaal uitgesmeerd proces is, is niets anders dan een andere manier om aan whitmans eis te voldoen dat je alle momenten dient te behandelen alsof ze even belangrijk waren. net als brassaï wilde arbus haar modellen zo bewust mogelijk hebben, zich bewust van de handeling waaraan ze deelnamen. in plaats van dat ze probeerde haar modellen in een natuurlijke of karakteristieke houding te krijgen, moedigde zij hen aan tot stijfheid, dat wil zeggen tot poseren. (zo wordt jezelf blootgeven zitten, maakt dat ze op beelden van zichzelf gaan lijken.) op de meeste foto’s van arbus kijken de mensen recht in de lens. dit maakt dat ze er vaak nog vreemder uitzien, op de rand van gek. we zullen de foto uit 1912 van lartigue van een vrouw met een hoed met struisveer en sluier (‘racecourse at nice’) eens vergelijken met ‘woman with a veil on fifth avenue, nyc, 1968’ van arbus. los van de typerende lelijkheid van het model van arbus (lartigues model is even typerend mooi), krijgt de vrouw op de foto van arbus iets vreemds doordat ze er zo onbevreesd en onverschillig voor andermans mening op staat. als de vrouw op de foto van lartigue om had gekeken, had ze misschien net zo vreemd geleken. in het normale spraakgebruik van het fotoportret is kijken in de lens synoniem met plechtstatigheid, openhartigheid, en onthullend voor het wezen van de gefotografeerde. daarom lijkt de frontale manier van poseren aangewezen voor foto’s van bepaalde plechtigheden, zoals een huwelijk of een promotie, maar minder geschikt voor foto’s op verkiezingsborden. (voor politici is de driekwartblik gebruikelijk: een blik die meer langs de dingen glijdt dan zich er rechtstreeks mee confronteert, en in plaats van een relatie met de kijker als representant van het heden, een veredelde, abstracte relatie met de toekomst suggereert.) wat arbus’ gebruik van het frontaal poseren zo boeiend maakt, is de omstandigheid dat haar modellen vaak mensen zijn van wie je niet zou verwachten dat ze zich zo vriendelijk en naïef overleveren aan de camera. de frontale manier van poseren houdt in haar geval dus tevens in dat haar modellen zeer actief meewerken. om dat soort mensen zo ver te krijgen dat ze willen poseren, heeft de fotograaf hun vertrouwen moeten winnen, ‘vriendschap’ met hen moeten sluiten. de griezeligste scène uit tod brownings film freaks (1932) is misschien wel aan het bruiloftsmaal, wanneer de domkoppen, vrouwen met baarden, siamese tweelingen en levende torso’s zingend en dansend de verdorven cleopatra van normale afmetingen die zojuist in het huwelijk is getreden met de onnozele dwerg, de held van de film, plechtig opnemen in hun kring. ‘een van ons! een van ons! een van ons!’ juichen ze, terwijl aan tafel een liefdesdrank van mond tot mond gaat om ten slotte door de uitgelaten dwerg te worden aangeboden aan de walgende bruid. arbus’ kijk op de charme en de schijnheiligheid, en het onbehagen van de verbroedering met freaks, was misschien al te simpel. op de verrukking van de ontdekking volgde de opwinding over het feit dat ze erin was geslaagd hun vertrouwen te winnen, niet bang voor hen was en haar eigen aversie had overwonnen. het fotograferen van freaks ‘was voor mij ontzettend opwindend’, verklaarde arbus. ‘ik aanbad ze gewoon.’ == toen diane arbus in 1971 zelfmoord pleegde, waren haar foto’s al beroemd bij de insiders, maar net als bij sylvia plath is de aandacht die haar werk na haar dood heeft gekregen van een andere orde: een soort apotheose. het lijkt wel of het feit van haar zelfmoord een waarborg is dat haar werk oprecht is en niet voyeuristisch; bewogen en niet koud. door haar zelfmoord schijnen de foto’s ook verschrikkelijker te zijn geworden, alsof daarmee bewezen is dat de foto’s voor haar een gevaar inhielden. zelf opperde zij ook die mogelijkheid. ‘alles is zo geweldig en adembenemend. ik kruip voort op mijn buik, net als in een oorlogsfilm.’ hoewel fotograferen normaliter een soort almachtig bekijken van op afstand is, bestaat er één bepaalde situatie waarbij je de dood kunt vinden door het nemen van foto’s, namelijk wanneer je mensen fotografeert die bezig zijn elkaar uit te moorden. alleen in de oorlogsfotografie gaan voyeurschap en gevaar hand in hand. aan het oorlogsfront moeten de fotografen wel deelnemen aan de dodelijke activiteiten die ze verslaan; ze dragen daar zelfs een militair uniform, al is het dan zonder distinctieven. wanneer je (via de fotografie) ontdekt dat het leven ‘heus een melodrama’ is, en gaat beseffen dat de camera een wapen van agressie is, houdt dat in dat er ongelukken kunnen gebeuren. ‘ik ben ervan overtuigd dat er grenzen bestaan,’ schreef ze. ‘god weet dat wanneer de troepen op je afkomen, je dat verlammende gevoel van paniek krijgt waarin je heel goed gedood kunt worden.’ achteraf gezien beschreef arbus hiermee een soort sneuvelen; toen ze een bepaalde grens had overschreden, liep ze in een psychische hinderlaag als slachtoffer van haar eigen eerlijkheid en nieuwsgierigheid. in de oude romantische verhalen over kunstenaars loopt ieder die zo roekeloos is geweest om een tijd in de hel door te brengen, het risico dat hij er niet levend, of in ieder geval geestelijk beschadigd uitkomt. aan de heroïsche avant-garde van de franse literatuur van het eind van de negentiende en het begin van de twintigste eeuw hebben we een gedenkwaardig pantheon van kunstenaars te danken die er niet in geslaagd zijn hun tocht naar de hel te overleven. niettemin bestaat er een groot verschil tussen de activiteit van een fotograaf, die altijd bewust gewild is, en de activiteit van de schrijver, waarbij dat niet het geval hoeft te zijn. je hebt het recht of je kunt je gedwongen voelen om uiting te geven aan je eigen leed, want in elk geval is dat je persoonlijk eigendom, maar je biedt je vrijwillig aan om het leed van anderen te gaan zoeken. uiteindelijk blijkt het meest verontrustende aspect van de foto’s van arbus helemaal niet hun onderwerp te zijn, maar de indruk dat de fotograaf dit bewust gewild heeft, het gevoel dat wat ze voorstellen nu juist een persoonlijke visie is, waarbij de vrije wil te pas komt. arbus was geen dichteres die in haar eigen binnenste ging graven om haar eigen pijn uit te zingen, maar een fotograaf die eropuit waagde te gaan om beelden te verzamelen die pijnlijk waren. en voor pijn die liever gezocht wordt dan gevoeld, zou wel eens een minder voor de hand liggende verklaring kunnen bestaan. volgens reich spruit de voorkeur van de masochist voor pijn niet voort uit liefde voor pijn, maar uit de hoop om door middel van pijn een hevig gevoel te krijgen; mensen die gehandicapt zijn door emotionele of zintuiglijke analgie, houden alleen maar van pijn omdat het beter is dan helemaal niets te voelen. maar er bestaat nog een verklaring van de reden waarom mensen naar pijn zoeken, die ook steekhoudend lijkt en precies tegenovergesteld is aan die van reich, namelijk dat ze die pijn niet zoeken om méér, maar om juist minder te voelen. in zoverre als het kijken naar de foto’s van arbus ontegenzeglijk een beproeving is, zijn ze typerend voor het soort kunst dat juist in deze tijd populair is bij gecompliceerde stadsmensen, namelijk kunst als zelf opgelegde hardheidstest. haar foto’s bieden je de kans om te bewijzen dat je de verschrikkingen van het leven zonder sentimentaliteit onder ogen kunt zien. op een bepaald moment heeft de fotograaf tegen zichzelf moeten zeggen ‘oké, ik kan dat aanvaarden’, en de bezoeker wordt uitgenodigd dezelfde verklaring af te leggen. het werk van arbus is een goed voorbeeld van een overheersende tendens in de grote kunst van de kapitalistische landen, om elke morele en zintuiglijke overgevoeligheid te onderdrukken of op zijn minst te beperken. veel moderne kunst is gewijd aan het verlagen van de verschrikkelijkheidsdrempel. door te maken dat we gewend raken aan dingen die we vroeger ondraaglijk vonden om te zien of te horen, omdat ze te schokkend, te pijnlijk, of te gênant waren, verandert de kunst de moraal, dat geheel van geestelijke gewoonten en openbare sancties die een vage grens trekken tussen wat emotioneel en spontaan wel of niet geduld kan worden. die geleidelijke onderdrukking van de overgevoeligheid brengt ons dichter bij de nogal harde waarheid over de willekeur van de taboes die worden gevormd door de kunst en moraal. maar ons vermogen om die stijgende groteskheid te verstouwen in fotografische beelden (al dan niet bewegend) en in druk, eist een zware tol. op de lange duur werkt het niet als een bevrijding, maar als een uitholling van de identiteit. de zogenaamde vertrouwdheid met verschrikkingen werkt vervreemding in de hand, en maakt dat je niet meer zo goed in staat bent in het werkelijke leven te reageren. wat er gebeurt met de gevoelens van iemand die voor het eerst wordt blootgesteld aan de pornofilm die vandaag in de buurtbioscoop draait, of aan het wrede geweld dat vanavond op de tv valt te zien, verschilt niet zo heel erg van wat er gebeurt wanneer hij voor het eerst de foto’s van arbus onder ogen krijgt. haar foto’s zorgen ervoor dat een meevoelende reactie irrelevant aandoet. het gaat erom niet overstuur te raken, in staat te zijn tot een gelijkmoedige houding ten opzichte van de verschrikking. maar de blik die niet in eerste instantie meevoelend is, is een speciale, modern ethische constructie; niet hardvochtig, en stellig niet cynisch, maar domweg (of kunstmatig) naïef. op de pijnlijke, nachtmerrieachtige realiteit daarbuiten paste arbus adjectieven toe als ‘geweldig’, ‘interessant’, ‘onvoorstelbaar’, ‘fantastisch’, ‘sensationeel’; de kinderlijke verbazing van de popmentaliteit. de camera is – volgens haar opzettelijk naïeve voorstelling van het streven van de fotograaf – het apparaat dat dit alles weet te vangen; dat de geportretteerden ertoe verleidt hun geheim te onthullen; dat de ervaring verruimt. mensen fotograferen kan volgens arbus alleen ‘wreed’ en ‘gemeen’ zijn. het voornaamste is dat je niet met je ogen knippert. ‘fotograferen was een vrijbrief om overal te kunnen gaan en staan, en te doen wat ik wou,’ schreef arbus. de camera is een soort paspoort waardoor morele grenzen en maatschappelijke verbodsbepalingen worden opgeheven en de fotograaf wordt bevrijd van elke verantwoordelijkheid tegenover degenen die hij fotografeert. waar het bij het fotograferen van mensen op aankomt is dat je niet ingrijpt in hun leven maar enkel bij ze op bezoek komt. de fotograaf is de supertoerist, een soort uitbreiding van de antropoloog die de inboorlingen bezoekt en terugkomt met nieuws over exotische gedragingen en merkwaardige opsmuk. de fotograaf probeert voortdurend nieuwe ervaringen te koloniseren of nieuwe manieren te vinden om vertrouwde onderwerpen te bekijken, allemaal om de verveling te bestrijden. want verveling is juist de keerzijde van gefascineerdheid; allebei berusten ze erop dat je je meer buiten dan binnen een situatie bevindt, en het ene leidt tot het andere. ‘de chinezen hebben een bepaalde theorie dat je via verveling tot gefascineerdheid komt,’ noteerde arbus. hoewel ze een verschrikkelijke onderwereld fotografeerde (en een troosteloze, plastic bovenwereld), was het niet haar bedoeling binnen de kring van verschrikking te treden waarin de bewoners van die cultuur leefden. ze moeten ‘geweldig’ en daarom exotisch blijven. haar kijk blijft altijd van buitenaf. == ‘ik voel me niet bijster aangetrokken tot het fotograferen van mensen of desnoods onderwerpen die bekend zijn,’ schreef arbus. ‘ze gaan me pas fascineren wanneer ik er nauwelijks van heb gehoord.’ maar hoe sterk ze zich ook voelde aangetrokken tot mismaakten en lelijkerds, toch zou het nooit bij arbus zijn opgekomen om softenonbaby’s of slachtoffers van napalm te fotograferen: openbare verschrikkingen, misvormden met een ethische of gevoelsassociatie. arbus was niet geïnteresseerd in ethische journalistiek. ze koos onderwerpen waarvan ze mocht aannemen dat je ze domweg ergens vond zonder dat er een bepaalde waarde aan vastzat. het zijn dus ahistorische onderwerpen, meer particuliere dan openbare ziektegevallen, meer geheime dan openbare levens. voor arbus moet de camera het onbekende fotograferen. maar onbekend voor wie? onbekend voor iemand die een beschermd leven leidt en die geschoold is in moralistische en behoedzame reacties. net als nathanael west, die als kunstenaar ook gefascineerd werd door het misvormde en verminkte, kwam arbus uit een welgestelde joodse familie, verbaal geschoolde mensen, voor wie gezondheid bijna een obsessie was en die snel moreel verontwaardigd werden. van de liefhebberijen van seksuele minderheden hadden ze totaal geen benul, en het nemen van persoonlijke risico’s werd beschouwd als weer iets geks van die gojim. ‘een van de dingen waar ik als kind voor mijn gevoel onder leed,’ schreef arbus, ‘was dat ik nooit tegenspoed had gekend. ik zat opgesloten in een gevoel van werkelijkheid. (...) en het gevoel dat ik immuun was, deed pijnlijk aan, hoe gek dat ook klinkt.’ vanuit een grotendeels eender gevoel van onbehagen nam west in 1927 een baantje als nachtportier in een sjofel hotel op manhattan. arbus’ middel om zichzelf ervaringen te bezorgen en daardoor een gevoel van werkelijkheid te krijgen, was de camera. met ervaring werd zo niet materiële tegenspoed, dan toch minstens psychologische tegenslag bedoeld; de schok die je krijgt wanneer je in ervaringen duikt die niet mooier gemaakt kunnen worden; de ontmoeting met iets wat taboe, pervers, slecht is. uit arbus’ belangstelling voor freaks spreekt een zeker verlangen om haar eigen onschuld te verkrachten, het gevoel van bevoorrechting te ondermijnen en een uitweg te vinden voor haar gefrustreerdheid over het feit dat ze veilig was. buiten west leveren de jaren dertig weinig voorbeelden op van dit soort onbehagen. het is meer typisch de sensibiliteit van een onderlegd iemand uit de middenklasse die tussen 1945 en 1955 volwassen werd; een sensibiliteit die haar bloei zou beleven in de jaren zestig. de tien jaren waarin arbus haar serieuze werk maakte, vallen samen met de jaren zestig, en zijn er heel nauw bij betrokken. het waren de jaren waarin freaks zich openlijk gingen vertonen en een veilig, gevestigd onderwerp voor de kunst werden. wat in de jaren dertig nog op een smartelijke manier werd beschreven – zoals in miss lonelyhearts en the day of the locust – zou men in de jaren zestig gaan behandelen als iets volkomen vanzelfsprekends of met een duidelijk behagen – zoals door fellini in films, door arrabal, jodorowsky, in strips van de subcultuur, en in rockshows. in het begin van de jaren zestig wordt de populaire freak show op coney island verboden; er wordt druk uitgeoefend om het grasperk van times square schoon te vegen van homo’s en drughandelaars en er wolkenkrabbers op te zetten. naarmate de bewoners van afwijkende subwerelden van hun beperkt territorium worden verjaagd – verbannen als onfatsoenlijk, aanstootgevend, obsceen of alleen maar onnut – gaan ze steeds meer het bewustzijn infiltreren als onderwerp van kunst, waardoor ze een vage rechtmatigheid en een soort overdrachtelijke nabijheid krijgen die in feite nog meer afstand schept. wie zou beter het feit dat er freaks bestaan kunnen appreciëren dan iemand als arbus, die van beroep modefotograaf was, een vervaardiger van de cosmetische leugen waarmee de hardnekkige ongelijkheid van geboorte, klasse en uiterlijk wordt gemaskeerd. maar anders dan bij warhol, die jarenlang voor de reclame werkte, bestond het serieuze werk van arbus niet uit het spelen van een spelletje met de glamourachtige esthetica waarvoor ze was opgeleid, of het bevorderen ervan, maar draaide ze die volledig de rug toe. het werk van arbus is een reactie, een reactie tegen de beschaafdheid, tegen dat wat wordt goedgekeurd. dat was haar manier om te zeggen: naar de hel met vogue, naar de hel met de mode, naar de hel met alles wat mooi is. haar manier om haar eigen verleden te tarten neemt twee vormen aan die niet helemaal verenigbaar zijn. de ene is opstandigheid tegen de hyperontwikkelde morele sensibiliteit van de joden. de tweede is een vorm van opstandigheid die zelf vurig moralistisch is en zich richt tegen de wereld van het succes. de revolutie van de moralist schuift het leven-als-mislukking naar voren als tegengif tegen het leven-als-succes. de revolte van de estheet, die vooral de revolte van de jaren zestig zou worden, schuift het leven-als-horrorshow naar voren als tegengif tegen het leven-als-verveling. het meeste werk van arbus ligt binnen het kader van de esthetica van warhol, dat wil zeggen dat het zichzelf definieert in zijn relatie tot de twee polen verveling en freakerigheid; maar het heeft niet de stijl van warhol. arbus bezat net zomin het narcisme en het gevoel voor reclame van warhol als de minzaamheid waarmee hij zichzelf beschermde en afzonderde van het freakdom, en zijn sentimentaliteit. het is hoogst onwaarschijnlijk dat warhol, die uit een arbeidersfamilie kwam, ooit last zal hebben gehad van het ambivalente gevoel ten opzichte van succes waar de kinderen van de joodse upper middleclass uit de jaren zestig mee worstelden. iemand die katholiek is opgevoed, zoals warhol (en praktisch iedereen in zijn kringetje), wordt veel gemakkelijker gefascineerd door het kwaad dan iemand met een joodse achtergrond. vergeleken bij warhol lijkt arbus opvallend kwetsbaar, onschuldig en beslist een heel stuk pessimistischer. in haar danteske visie op de grote stad (en zijn tuinwijken) is geen plaats over voor ironie. hoewel veel onderwerpen van arbus ook door warhol werden gebruikt, bijvoorbeeld in chelsea girls (1966), speelt zij in haar foto’s nooit een spelletje met gruwelen en probeert ze nooit de lachlust op te wekken. haar foto’s geven geen aanleiding tot spot, en geen kans om freaks vertederend te vinden, zoals gebeurt in de films van warhol en paul morrissey. voor arbus zijn freaks even exotisch als midden-amerika; een jongen die meeloopt in een demonstratie tegen de oorlog en een huisvrouw uit levittown zijn net zo gek als een dwerg of een travestiet; de tuinsteden van de lower middleclass liggen net zo ver weg als times square, inrichtingen voor zwakzinnigen, en homobars. in haar werk uitte arbus haar ommezwaai: tegen wat algemeen is (zoals ze het zelf voelde), conventioneel, veilig, geruststellend – én vervelend – ten gunste van wat privé is, verborgen, lelijk, gevaarlijk, én fascinerend. die tegenstellingen doen nu bijna ouderwets aan. wat veilig is heeft niet langer het monopolie van de openbare beeldspraak. het freakdom is niet langer een privégebied waar je moeilijk in doordringt. aan de krantenkiosken, op de beeldbuis en in de ondergrondse zie je iedere dag mensen die bizar, seksueel onaanvaardbaar, of volkomen zonder gevoel zijn. de mens van hobbes zwerft op straat, voor ieder zichtbaar, met glitter op zijn haar. == arbus, die gecompliceerd was op de bekende moderne manier, waarbij onhandigheid, naïviteit en eerlijkheid verkozen worden boven de gladde gekunsteldheid van de hogere kunst en de hogere commercialiteit, beweerde dat ze zich het meest verwant voelde met de fotograaf weegee, wiens rauwe foto’s van slachtoffers van misdaden en ongelukken de hoofdschotel vormden van de sensatiebladen uit de jaren veertig. de foto’s van weegee zijn inderdaad onthutsend; zijn mentaliteit is die van de grote stad; maar daarmee houdt de overeenkomst tussen zijn werk en dat van arbus op. hoe fel ze de standaardnormen van fotografisch raffinement, bij­voorbeeld compositie, ook verwierp, toch was arbus zelf niet zonder raffinement, en haar motieven om foto’s te nemen waren beslist niet journalistiek. dat wat in de foto’s van arbus journalistiek of zelfs sensationeel zou kunnen lijken, plaatst ze eigenlijk in de traditie van het surrealisme, met hun gevoel voor het groteske, hun nadrukkelijke onschuld ten opzichte van de geportretteerden, hun bewering dat elk onderwerp niet meer is dan een objet trouvé. ‘ik zou nooit een onderwerp kiezen om wat het me zegt wanneer ik erover ga zitten nadenken,’ schreef arbus als koppige exponent van de surrealistische bravour. we mogen aannemen dat er van de kijkers niet wordt verondersteld dat ze een oordeel vellen over de mensen die zij heeft gefotografeerd, maar natuurlijk doen ze dat wel. de scala van arbus’ personages vormt op zichzelf al een oordeel. brassaï, die eendere mensen heeft gefotografeerd als die voor wie arbus zich interesseerde – denk aan zijn ‘la môme bijou’ van 1932 –, heeft daarnaast ook dromerige stadsgezichten gemaakt, en portretten van beroemde kunstenaars. ‘mental institution, new jersey, 1924’ van lewis hine zou een van de laatste foto’s van arbus kunnen zijn (behalve dat de twee mongoloïde kinderen die op het gras poseren, meer van op zij dan van voren zijn gefotografeerd). de straatbeelden die walker evans in 1946 in chicago maakte, behoren tot hetzelfde materiaal als dat van arbus, en hetzelfde geldt voor een aantal foto’s van robert frank. het verschil zit in de col­lectie andere onderwerpen en andere gevoelens die hine, brassaï, evans en frank daarnaast nog fotografeerden. arbus is een auteur, in de meest beperkte zin; in de geschiedenis van de fotografie neemt ze net zo’n aparte plaats in als giorgio morandi – die een halve eeuw besteedde aan het maken van stillevens van flessen – inneemt in de geschiedenis van de moderne europese schilderkunst. ze doet geen pogingen om het terrein van onderwerpen zo groot mogelijk te maken, zoals zovele ambitieuze fotografen doen; ze doet er zelfs totaal geen moeite voor. integendeel, alle mensen die ze portretteert, hebben dezelfde waarde. gelijke waarde hechten aan freaks, krankzinnigen, echtparen uit tuinsteden en nudisten, is tegelijk een zeer uitgesproken opinie, die in nauwe betrekking staat tot een herkenbare politieke mentaliteit die veel ontwikkelde, links-liberale amerikanen met elkaar gemeen hebben. de geportretteerden op de foto’s van arbus zijn allemaal leden van dezelfde familie, bewoners van één enkel dorp, alleen is dat malle dorp toevallig amerika. in plaats van te laten zien dat er eenheid bestaat tussen verschillende dingen (whitmans democratische perspectief), laat arbus zien dat alle mensen er hetzelfde uitzien. op de tamelijk opgewekte verwachtingen voor de toekomst van amerika volgde een bittere, verdrietige aanvaarding van de ondervinding van de praktijk. de amerikaanse fotografische onderneming heeft iets bijzonder melancholieks. maar de melancholie was al latent aanwezig op het hoogtepunt van het whitmaniaanse positivisme, zoals dat werd vertegenwoordigd door stieglitz en de groep rond zijn photo-secession. stieglitz, die zich plechtig had voorgenomen de wereld te verlossen met zijn camera, kon nog worden geschokt door de moderne materialistische beschaving. in de jaren tien fotografeerde hij new york in een bijna donquichotachtige stemming – cameralens tegen wolkenkrabbers-windmolens. paul rosenfeld beschreef stieglitz’ prestaties als ‘levenslange bevestiging’. de whitmaniaanse hartstocht is religieus geworden; de fotograaf neemt nu een bevoogdende houding aan tegenover de realiteit. je hebt een camera nodig om aan te tonen dat er bepaalde patronen aanwezig zijn in die ‘matte, prachtige ondoorschijnendheid die verenigde staten heet’. het is duidelijk dat een missie die al zo aangevreten was door twijfel over amerika – zelfs op zijn rooskleurigst bekeken – gedoemd was om vrij snel te verdwijnen toen het amerika van na de eerste wereldoorlog zich brutaler aan het grote zakenleven en de consumptie ging wijden. fotografen met minder ego en magnetisme dan stieglitz gaven de strijd langzamerhand op. soms bleven ze de atomistische visuele stenografie die door whitman was ingevoerd nog toepassen. maar wat er zonder de extatische, samenvattende kracht van whitman uitkwam, was alleen maar discontinuïteit, verval, eenzaamheid, hebzucht, steriliteit. stieglitz, die de fotografie gebruikte om de materialistische cultuur uit te dagen, was volgens de woorden van rosenfeld nog ‘de man die geloofde dat er ergens een geestelijk amerika bestond, dat amerika niet het graf van het westen was, terwijl hun eigen en latere generatie wilde aantonen dat amerika juist wel het graf van het westen was’. sinds de fotografie zich heeft losgemaakt van het whitmaniaanse positivisme, en men niet meer begrijpt hoe fotografen er ooit naar hebben kunnen streven om erudiete, gezaghebbende en transcendente foto’s te maken, is het beste deel van de amerikaanse fotografie (en van de meeste andere elementen van de amerikaanse cultuur) overgeleverd aan de vertroostingen van het surrealisme, en heeft men ontdekt dat amerika het surrealistische land bij uitstek is. het ligt voor de hand dat het te gemakkelijk zou zijn te zeggen dat amerika alleen maar een show is van freaks, een braakliggend terrein. dan verzeilen we in de prijzenslag van het pessimisme, die typerend is voor het reduceren van de realiteit tot een surrealiteit. maar de amerikaanse voorliefde voor mythen van verdoemenis en verlossing blijft een van de meest bezielende en meest verleidelijke facetten van onze nationale cultuur. wat we van whitmans gedevalueerde droom van een culturele revolutie hebben overgelaten, zijn papieren spoken en een scherpzinnig, geestig plan van de wanhoop. == 1 niet helemaal onjuist. wanneer iemand weet dat er op hem wordt gelet ligt er een bepaalde uitdrukking op zijn gezicht die nooit verschijnt wanneer hij dit wel beseft. zelfs als we niet hadden geweten hoe walker evans’ fotoreeks in de ondergrondse tot stand is gekomen (hij heeft honderden uren staande in de new ­yorkse ondergrondse doorgebracht, met de lens van zijn camera tussen twee knopen van zijn overjas doorglurend) blijkt uit de foto’s zelf duidelijk dat de zittende passagiers, hoewel ze van dichtbij en van voren zijn genomen, niet wisten dat ze werden gefotografeerd; de uitdrukking op hun gezicht is strikt persoonlijk, een uitdrukking die ze niet aan de camera zouden hebben laten zien

3. Len in een fantastisch, weelderig decor te plaatsen – zie de foto’s die hij in 1927 van edith sitwell en in 1936 van cocteau maakte – maakt beaton ze tot al te nadrukkelijke, weinig overtuigende beelden van henzelf. maar carells argeloze medeplichtigheid aan de wens van haar italiaanse generaals, leden van de aristocratie en acteurs, om er statisch, geposeerd en schitterend op te komen, onthult over hen de keiharde, precieze waarheid. het ontzag van de fotograaf heeft hen interessant gemaakt; de tijd heeft hen ongevaarlijk, en maar al te menselijk, gemaakt. == sommige fotografen beginnen als wetenschapsmensen, andere als moralisten. de wetenschappelijk georiënteerden maken een inventaris van de wereld; de moralisten concentreren zich op moeilijke gevallen. een voorbeeld van fotografie-als-wetenschap is het project dat august sander in 1911 begon; een fotografische catalogus van het duitse volk. in tegenstelling tot de tekeningen van george grosz, die door middel van de karikaturen een uitstalling gaven van de mentaliteit en de gevarieerdheid van maatschappelijke typen uit de weimarrepubliek, suggereren sanders ‘foto­archetypen’, zoals hij ze noemt, een pseudowetenschappelijke neutraliteit die veel weg heeft van de neutraliteit die werd opgeëist door de heimelijk partijdige typologische wetenschappen die in de negentiende eeuw als paddestoelen uit de grond schoten, zoals frenologie, criminologie, psychiatrie en eugenetiek. het was niet zozeer dat sander personen uitkoos vanwege hun representatieve kwaliteiten, als wel dat hij – overigens terecht – veronderstelde dat het onvermijdelijk is dat de camera gezichten ontmaskert als maatschappelijke maskers. elke persoon die op de foto kwam, was een exponent van een bepaald ambacht, een bepaalde klasse of beroep. al zijn portretten zijn op eendere wijze representatief voor een bepaalde sociale realiteit, namelijk die van henzelf. sanders manier van kijken is niet onvriendelijk, maar tolerant; hij velt geen oordeel. als we zijn foto ‘zirkusleute’ uit 1930 vergelijken met de studies van circusartiesten van diane arbus, of met de portretten van figuren uit de demi-monde van lisette model, zien we dat de mensen bij sander net als op de foto’s van arbus en model recht in de camera kijken, maar bij hem is de blik niet vertrouwelijk en onthullend. sander was niet op zoek naar geheimen; hij observeerde datgene wat typerend was. de maatschappij bevat geen mysterie. net als eadweard muybridge er met zijn fotostudies in de jaren tachtig van de negentiende eeuw in slaagde bepaalde misvattingen uit de weg te ruimen over verschijnselen die iedereen al had gezien (hoe een paard galoppeert, hoe mensen zich bewegen), doordat hij de bewegingen van zijn onderwerp ontleedde in een exacte serie van opnamen die net lang genoeg waren, streefde sander ernaar licht te werpen op de maatschappelijke orde door die te atomiseren tot een onbeperkt aantal maatschappelijke typen. het hoeft ons niet te verbazen dat in 1934, vijf jaar nadat sanders boek antlitz der zeit was uitgegeven, de nazi’s de onverkochte exemplaren in beslag namen en de clichés vernietigden, waardoor zijn project van een nationale portrettengalerij abrupt ten einde kwam. de aanklacht luidde dat sanders project antimaatschappelijk was. inderdaad zal zijn visie op de fotograaf als onverstoorbare volksteller die door de volledigheid van zijn registratie elk commentaar, of zelfs oordeel, overbodig maakte, van uit het standpunt van de nazi’s antimaatschappelijk zijn geweest. == in tegenstelling tot de meeste fotografie met documentaire inslag – of ze nu het fotograferen van het arme en onbekende, of het fotograferen van beroemdheden als voornaamste onderwerp van gefascineerdheid kiest – is sanders maatschappelijke staalkaart zeer nauwgezet en uitgebreid. hij omvat bureaucraten en boeren, huispersoneel en dames uit de society, fabrieksarbeiders en industriëlen, soldaten en zigeuners, acteurs en kantoorbedienden. maar een zo grote gevarieerdheid hoeft geen klassenneerbuigendheid uit te sluiten. sander verraadt zichzelf door zijn eclectische stijl. sommige portretten zijn nonchalant, vlot, naturalistisch; andere naïef en onhandig. de vele geposeerde foto’s die werden genomen tegen een witte, effen achtergrond zijn een kruising tussen superieure politiefoto’s en ouderwetse studieportretten. zonder het zelf te beseffen, paste sander zijn stijl aan bij de maatschappelijke rang van de persoon die hij fotografeerde. mensen met een hoger beroep en rijken worden meestal binnenshuis gefotografeerd, zonder bepaalde attributen. zij spreken voor zichzelf. arbeiders en zwervers worden meestal gefotografeerd tegen een bepaald decor (vaak buitenshuis) waardoor ze een bepaalde omgeving krijgen die voor hen spreekt, alsof je van hen niet mag verwachten dat ze de afzonderlijke identiteit bezitten die men in de midden- en hogere klassen automatisch bezit. == in sanders werk staat iedereen op zijn plaats; er is niemand verdwaald of in een te kleine ruimte geperst of te ver uit het midden geplaatst. allen zijn gefotografeerd op dezelfde onverschillige manier, of het nu een idioot is of een metselaar, een oud-strijder uit de eerste wereldoorlog zonder benen of een gezonde, jonge soldaat in uniform, somber kijkende communistische studenten of glimlachende nazi’s, een grootindustrieel of een operazanger. ‘het is niet mijn bedoeling om die mensen te bekritiseren of te beschrijven,’ heeft sander gezegd. terwijl te verwachten was dat hij zou beweren dat hij zijn modellen niet bekritiseerde door ze te fotograferen, is het interessant dat hij zegt dat hij ze ook niet beschrijft. sanders medeplichtigheid met iedereen betekent tegelijk afstand tot iedereen. zijn medeplichtigheid met zijn modellen is niet naïef (zoals bij carell), maar nihilistisch. ondanks het klassenrealisme dat uit zijn werk spreekt, is het een van de meest waarachtig abstracte oeuvres uit de geschiedenis van de fotografie. je zou je moeilijk kunnen voorstellen dat een amerikaan zou proberen sanders uitgebreide taxonomie te evenaren. de grote fotografische portretten van amerika – zoals american photographs (1938) van walker evans, en the americans (1959) van robert frank – waren met opzet willekeurig bijeengebracht, en bleven de traditionele liefde van de documentairefotografie voor armen en misdeelden weerspiegelen, de vergeten burgers van het land. en het meest grandioos opgezette fotografische project dat ooit in amerika is ondernomen, namelijk de opdracht in 1935 van de farm security administration onder leiding van roy emerson stryker, betrof uitsluitend de ‘groepen met lage inkomens’.2 het project van de fsa, dat was bedoeld als ‘een beelddocumentatie van onze agrarische gebieden en agrarische problemen’ (strykers woorden), was onverbloemd propagandistisch. stryker instrueerde zijn team over de houding die ze moesten innemen ten opzichte van de problematiek. doel van het project was de waarde aan te tonen van de mensen die werden gefotografeerd. daarmee lag het standpunt impliciet vast: het standpunt van mensen uit de middleclass die ervan moesten worden overtuigd dat armen werkelijk arm zijn, en dat ze waardig zijn. het is leerzaam om de foto’s van de fsa naast die van sander te leggen. hoewel de armen op sanders foto’s een zekere waardigheid hebben, is het niet de bedoeling om medegevoel op te wekken. ze ontlenen hun waardigheid aan het feit dat ze op eenzelfde lijn zijn geplaatst en net zo koel worden bezien als alle anderen. de amerikaanse fotografie is zelden zo objectief. om een benadering te vinden die doet denken aan die van sander, moeten we kijken naar mensen die een verlaten of onderdrukt deel van amerika hebben geregistreerd, zoals adam clark vroman, die tussen 1895 en 1904 foto’s heeft gemaakt van indianen in arizona en new mexico. vromans knappe foto’s zijn niet expressief, niet neerbuigend, en niet sentimenteel. de sfeer ervan is precies het tegenovergestelde van de foto’s van de fsa; ze zijn niet aandoenlijk en niet karakteristiek en ze nodigen niet uit tot sympathie. ze maken geen propaganda voor de indianen. sander wist niet dat hij een wereld fotografeerde die op het punt stond te verdwijnen. vroman wist dat wel. hij wist ook dat de wereld die hij vastlegde, reddeloos verloren was. == in europa werd de fotografie grotendeels geleid door overwegingen of iets pittoresk (d.w.z. arm, exotisch of door de tand des tijds aangetast) was, dan wel belangrijk (d.w.z. rijk, beroemd), of mooi. foto’s hadden de neiging neutraliteit aan te prijzen of er althans naar te streven. de amerikanen, die minder overtuigd zijn van de duurzaamheid van fundamentele sociale regelingen, en experts zijn op het gebied van de realiteit en de onontkoombaarheid van verandering, hebben de fotografie meer dan eens tot partijganger gemaakt. er zijn niet enkel foto’s gemaakt om te laten zien wat men behoorde te bewonderen, maar ook om te onthullen waarmee men zich diende te confronteren, wat er betreurd – en hersteld – moest worden. de amerikaanse fotografie impliceert een meer summiere, minder stabiele connectie met de geschiedenis, en een relatie tot de geografische en sociale werkelijkheid die niet alleen optimistischer maar ook roofzuchtiger is. de optimistische kant ervan wordt geïllustreerd door de overbekende amerikaanse manier om foto’s te gebruiken om het geweten wakker te schudden. in het begin van de twintigste eeuw werd lewis hine aangesteld als fotograaf-staflid van de national child labor committee, en bracht hij met zijn foto’s van kinderen die moesten werken in katoenspinnerijen, op bietenvelden en in kolenmijnen, de wetgevers ertoe kinderarbeid onwettig te verklaren. onder de new deal verschafte het fsa-project van stryker (die een leerling was van hine) aan washington informatie over gastarbeiders en deelbouwers zodat de bureaucraten een manier konden bedenken om hen te helpen. maar zelfs wanneer de documentairefotografie zich van haar meest moralistische kant liet zien, bleef ze nog in ander opzicht arrogant. zowel het gereserveerde reisverslag van thomson als de hartstochtelijke aanklacht van schandelijke toestanden van riis of hine weerspiegelt de drang om zich meester te maken van een andere, vreemde realiteit. en geen realiteit wordt daarvan uitgezonderd, of het nu de schandelijke werkelijkheid is (die moet worden verbeterd), of een werkelijkheid die alleen maar mooi is (of mooi kan worden gemaakt door de camera). onder ideale omstandigheden was de fotograaf in staat een soort verbinding te maken tussen die twee realiteiten zoals spreekt uit de titel van een interview met hine uit 1920, ‘de arbeid, artistiek behandeld’. de roofzuchtige kant van de fotografie vormt de kern van het samengaan van fotografie en toerisme, een verschijnsel dat in de verenigde staten eerder manifest werd dan overal elders. nadat het westen van de verenigde staten in 1869 open was komen te liggen door de voltooiing van de transcontinentale spoorweg, volgde de kolonisatie door middel van de fotografie. de zaak van de amerikaanse indianen vormt daarvan het grofste, onmenselijkste voorbeeld. bescheiden, serieuze amateurs als vroman waren al vanaf het eind van de burgeroorlog daarmee bezig. zij vormden de voorhoede van een leger toeristen dat tegen het eind van de negentiende eeuw uitzwermde, begerig naar ‘fraaie opnamen’ van het leven van de indianen. de toeristen maakten inbreuk op het privéleven van de indianen, fotografeerden heilige voorwerpen, religieuze dansen en gewijde plaatsen, en betaalden de indianen zo nodig om te poseren en hun ceremoniën te veranderen om meer fotogeniek materiaal te verschaffen. maar er is niet zoveel verschil tussen het veranderen van een inheemse ceremonie wanneer de horden toeristen komen aanstormen, en het verbeteren van een schandelijke toestand in de oude binnenstad nadat iemand er heeft gefotografeerd. voor zover de aanklagers resultaat boekten, veranderden zij ook dat wat zij fotografeerden; feitelijk werd het fotograferen een soort routine in het kader van de veranderingsprocedure. hierin schuilt het gevaar dat de verandering slechts symbolisch is, beperkt tot de engste interpretatie van het onderwerp van de foto. de new yorkse krottenwijk mulberry bend, die tussen 1885 en 1890 door riis werd gefotografeerd, werd als gevolg daarvan gesaneerd en de bewoners kregen andere woningen toegewezen op last van theodore roosevelt, destijds gouverneur van de staat new york, terwijl andere, even ellendige krottenwijken overeind bleven staan. de fotograaf plundert en conserveert, klaagt aan en consacreert, en dat allemaal tegelijk. de fotografie brengt het amerikaanse ongeduld ten opzichte van de realiteit tot uitdrukking, de lust tot activiteiten die door middel van een machine plaatsvinden. ‘alles komt op snelheid neer,’ zoals hart crane zei (toen hij in 1923 schreef over stieglitz). ‘een honderdste seconde, die zo precies wordt gevangen dat de beweging vanuit de foto voor onbepaalde tijd door lijkt te gaan; een vereeuwigd moment.’ geconfronteerd met de ontzaglijke uitgestrektheid en de onbekendheid van een pas gekoloniseerd continent, hanteerden de mensen de camera als een middel om de plaatsen die ze bezochten in bezit te nemen. kodak liet aan de ingang van vele steden wegwijzers plaatsen met een opsomming van alles wat je er kon fotograferen. wegwijzers markeerden in reservaten de beste plaats voor de bezoeker om met zijn camera te gaan staan. sander is thuis in zijn eigen land. amerikaanse fotografen bevinden zich vaak langs de weg, vol oneerbiedige verbazing over wat hun land te bieden heeft aan surreële verrassingen. als moralisten en gewetenloze plunderaars, die zich voelen als kinderen en vreemdelingen in hun eigen land, willen ze iets onder de knie krijgen wat bezig is te verdwijnen, en verhaasten vaak het verdwijnen ervan door het te fotograferen. wanneer je als sander, op zoek naar een zo volledig mogelijke inventaris, het ene exemplaar na het andere fotografeert, ga je ervan uit dat de samenleving kan worden beschouwd als een bevattelijke totaliteit. bepaalde europese fotografen veronderstellen dat de samenleving iets van de stabiliteit van de natuur heeft. in amerika is de natuur altijd iets verdachts geweest, iets wat in de verdediging was gedrongen, en uit elkaar werd geplukt ter wille van de vooruitgang. in amerika wordt elk wild exemplaar een souvenir. het amerikaanse landschap heeft altijd te gevarieerd, te enorm, te mysterieus en te ongrijpbaar geleken om zich te lenen voor wetenschappelijkheid. ‘hij weet het niet, hij kan het niet zeggen, ten overstaan van de feiten,’ schreef henry james in the american scene (1907): == en hij wil het niet eens weten of zeggen; de feiten zelf doemen voor zijn begrip te massaal op om er alleen maar even iets over te zeggen; het is alsof er te veel lettergrepen zijn om er een leesbaar woord van te maken. bijgevolg verbeeldt hij zich dat het onleesbare woord – het grote, ondoorgrondelijke antwoord op alle vragen – in de enorme amerikaanse lucht hangt als een fantastisch abracadabra, dat bij geen enkele taal behoort; en onder dat goed van pas komende vaandel reist, overweegt, en peinst hij, en geniet zo goed als hij kan. == voor een amerikaan is de realiteit van zijn land zoiets kolos­saals en veranderlijks, dat het van zeer grove aanmatiging zou getuigen om het op een classificerende, wetenschappelijke manier te willen benaderen. je zou het indirect en omzichtig kunnen benaderen door het in vreemde fragmenten te brokkelen, die op de een of andere manier bij wijze van pars pro toto voor het geheel zouden kunnen worden genomen. amerikaanse fotografen planten (net als amerikaanse schrij­vers) iets onuitsprekelijks in de realiteit van de natie, iets wat misschien nooit eerder werd aanschouwd. jack kerouac begint zijn inleiding tot the americans van robert frank als volgt: == dat gekke gevoel dat je in amerika krijgt als de zon heet op de straten schijnt en er muziek komt uit een jukebox of van een begrafenis in de buurt, dat heeft robert frank weten te vangen in deze geweldige foto’s die hij nam terwijl hij kriskras door bijna achtenveertig staten toerde in een oud wrak van een auto (met het geld van een guggenheimbeurs), en met de behendigheid, het mysterie, het genie, de droefheid en de vreemde heimelijkheid van een schim taferelen fotografeerde die nog nooit op film waren gezien (...) als je deze foto’s gezien hebt, weet je ten slotte niet meer wat er triester is: een jukebox of een doodkist. == elke inventarisering van amerika is onvermijdelijk antiwetenschappelijk, een koortsachtige, ‘abracadabra-achtige’ verwarring van objecten, waarin jukeboxen lijken op doodkisten. james kwam tenminste nog tot de ironische opinie dat ‘dat bijzondere effect van de schaal van de dingen het enige effect is dat over het hele land niet rechtstreeks vijandig is aan vreugde’. voor kerouac – en voor de hoofdtraditie van de amerikaanse fotografie – is triestheid de overheersende stemming. op de achtergrond van de tot ritueel verheven pretentie van de meeste amerikaanse fotografen dat ze op goed geluk rondkijken, zonder vooropgezette mening, dat ze onderwerpen in het licht zetten en ze nuchter registreren, ligt een treurig visioen van verlies. hoe doeltreffend deze vaststelling van verlies door de fotografie is, hangt af van de mate waarin zij de vertrouwde voorstellingen van mysterie, sterfelijkheid en vergankelijkheid weet uit te breiden. spoken van meer traditionele aard werden opgeroepen door een paar oudere amerikaanse fotografen, zoals clarence john laughlin, die zichzelf zag als exponent van de ‘extreme romantiek’, en rond 1935 foto’s maakte van vervallen plantershuizen langs de benedenloop van de mississippi, grafzerken op de drassige begraafplaatsen van louisiana en victoriaanse interieurs in milwaukee en chicago. maar de methode lukt net zo goed met onderwerpen die niet zo conventioneel naar het verleden geuren, zoals ‘spectre of coca-cola’, een foto van laughlin uit 1962. naast de romantiek (al dan niet extreem) van het verleden biedt de fotografie de onmiddellijke romantiek van het heden. in amerika is de fotograaf niet alleen de persoon die het verleden registreert, maar ook degene die het uitvindt. berenice abbott schrijft dan ook: ‘de fotograaf is de tijdgenoot bij uitstek: door zijn ogen wordt het heden tot verleden.’ toen abbott in 1929 uit parijs terugkeerde naar new york, nadat ze bij man ray het vak had geleerd en het destijds nagenoeg onbekende werk van eugène atget had ontdekt (en gered), ging ze aan het werk om de stad vast te leggen. in het voorwoord van haar fotoboek changing new york, dat in 1939 werd uitgegeven, verklaart ze: ‘als ik nooit was weggeweest uit amerika, had ik nooit new york willen fotograferen. maar toen ik het met nieuwe ogen zag, wist ik dat het mijn land was, iets wat ik in foto’s moest neerzetten.’ abbotts opzet (‘ik wilde het vastleggen voor het helemaal anders zou zijn geworden’) klinkt als die van atget, die de jaren tussen 1898 en zijn dood in 1927 doorbracht met geduldig en stilletjes een kleinschalig, vervallen parijs vast te leggen wat aan het verdwijnen was. maar abbott weet iets te registreren dat nog fantastischer is: de onophoudelijke vervanging van het nieuwe. het new york van de jaren dertig verschilde sterk van parijs, en vertegenwoordigde ‘niet zozeer schoonheid en traditie, als wel een inheemse fantasie die voortkomt uit een steeds erger wordende hebzucht’. de titel van abbotts boek is heel goed gekozen, want ze is eigenlijk meer bezig met tien jaren van de chronische zelfvernietiging van de amerikaanse leefwereld te registreren, waarin zelfs het nabije verleden voortdurend wordt verbruikt, weggeveegd, gesloopt, weggeworpen en verkwanseld, dan met dat verleden te herdenken. steeds minder amerikanen bezitten nog voorwerpen met een bepaald patina – oude meubels; grootmoeders potten en pannen; voorwerpen die zijn gebruikt en de warmte bezitten van dingen die generaties lang door mensenhanden zijn gegaan, de dingen die rilke in de duineser elegien verheerlijkt, omdat ze essentieel zijn voor het menselijk landschap. in plaats daarvan hebben wij onze papieren spoken, onze getransistoriseerde landschappen. een vederlicht draagbaarmuseum. == aangezien foto’s het verleden veranderen in een consumptie-object, snijden ze de weg af. elke fotoverzameling is een oefening in surrealistische montage en surrealistische geschiedverkorting. zoals kurt schwitters, en later bruce conner en ed kienholz, van afvalmateriaal schitterende objecten, schilderijen en environments hebben gemaakt, maken wij nu geschiedenis van ons puin. en aan die praktijk kleeft toch nog iets goeds, een soort burgerdeugd die past bij een democratische samenleving. het echte modernisme is geen soberheid, maar een overvloed van verspreide vuilnis, de opzettelijke parodie op whitmans grootse droom. onder invloed van de fotografen en popsterren doen architecten als robert venturi inspiratie op in las vegas en vinden ze times square een waardig vervolg op het san marcoplein. reyner banham zingt de lof van los angeles’ ‘instantarchitectuur en instantstadsbeeld’ omdat het zoveel vrijheid biedt; een goed leven dat onbestaanbaar is tussen de schoonheden en vervuiling van een europese stad – en hemelt daarmee de bevrijding op van een maatschappij waarvan het bewustzijn ad hoc is opgebouwd uit schroot en ouwe rommel. amerika, dat surreële land, is vol met objets trouvés. onze ouwe rommel is kunst geworden. onze ouwe rommel is geschiedenis geworden. een foto is natuurlijk een kunstproduct. maar het aantrekkelijke ervan is dat foto’s in een wereld die bezaaid is met fotosouvenirs, de status lijken te bezitten van een objet trouvé, een niet vooraf gepland stukje leven. daardoor profiteren ze zowel van het prestige van de kunst als van de magie van de realiteit. het zijn zowel wolken van fantasie als brokjes informatie. de fotokunst is de kwintessens geworden van rijke, spilzieke, rusteloze samenlevingen, een onmisbaar werktuig van de nieuwe massacultuur die in de verenigde staten vorm kreeg na de burgeroorlog, en die europa pas na de tweede wereldoorlog heeft veroverd, hoewel de waarden ervan al rond 1850 vaste voet hadden gekregen bij de welgestelden, toen volgens de kribbige beschrijving van baudelaire ‘onze laaghartige samenleving’ narcistisch gefascineerd raakte door daguerres ‘goedkope methode om iedereen een afschuw van geschiedenis te bezorgen’. de surrealistische greep op de geschiedenis impliceert bij een onderstroom van melancholie ook vraatzucht en impertinentie ten opzichte van het oppervlak. in het prille begin van de fotografie, rond 1840, merkte william h. fox talbot op dat de camera een speciaal talent bezat om ‘de wonden van de tijd’ vast te leggen. fox talbot had het over wat er gebeurt met gebouwen en monumenten. voor ons is de slijtage van het vlees interessanter dan die van steen. door middel van de fotografie kunnen we op de meest intieme verontrustende manier de realiteit van het ouder-worden van de mens nagaan. het bekijken van een oude foto van jezelf, of van iemand anders die je hebt gekend, of van een bekende vaak gefotografeerde persoon, betekent in de allereerste plaats dat je beseft hoe veel jonger ik (zij, hij) toen nog was. fotografie is het inventariseren van sterfelijkheid. een lichte druk met de vinger volstaat tegenwoordig om een bepaald moment te bekleden met postume ironie. foto’s maken dat mensen onweerlegbaar aanwezig waren op een specifiek tijdstip in hun leven; ze brengen mensen en dingen samen die een ogenblik later alweer uit elkaar zijn gegaan, zijn veranderd, hun aparte bestemmingen zijn gaan volgen. onze reactie op de foto’s die roman vishniac in 1938 nam van het dagelijks leven in poolse getto’s, wordt enorm beïnvloed door de wetenschap dat al die mensen zo snel daarna zouden omkomen. voor de eenzame wandelaar is het of alle gezichten op de stereotiepe foto’s die op de begraafplaatsen van latijnse landen achter glas zitten ingemetseld in de grafstenen, hun dood al in zich dragen. foto’s stellen de onschuld en de kwetsbaarheid vast van levens die op weg zijn naar hun eigen vernietiging; dit verband tussen fotografie en dood spookt door elk portret. in robert siodmaks film menschen am sonntag (1929) laat een aantal berlijners uit de arbeidersklasse zich fotograferen aan het eind van een zondags uitstapje. een voor een nemen ze plaats voor het zwarte kastje van de rondtrekkende fotograaf – grijnzen, kijken bezorgd, trekken een gek gezicht, of staren. de filmcamera talmt in close-up om ons de mobiliteit te laten proeven van elk gezicht; vervolgens zien we het gezicht strak worden in zijn laatste uitdrukking, gebalsemd in een stilstaand beeld. in de vloeiende beweging van de film choqueren de foto’s, veranderen een ogenblik het heden in het verleden, het leven in de dood. een van de meest verontrustende films die ooit is gemaakt, la jetée (1963) van chris marker, is het verhaal van een man die zijn eigen dood voor zich ziet, volledig verteld in stilstaande beelden. aangezien foto’s ons fascineren omdat ze ons herinneren aan de dood, nodigen ze tegelijk uit tot sentimentaliteit. foto’s maken het verleden tot een object van tedere aandacht; morele onderscheidingen en historische opinies worden ontkracht door het veralgemeende pathos van het kijken naar verleden tijd. in een kortgeleden verschenen boek zijn in alfabetische volgorde de foto’s gerangschikt van een willekeurig aantal beroemdheden als baby of kind. stalin en gertrude stein, die ons vanaf tegenoverliggende bladzijden aankijken, zien er even vertederend plechtig uit; elvis presley en proust, een ander stel jonge bladzijgenoten, hebben ook iets van elkaar weg; hubert humphrey (3 jaar oud) en aldous huxley (8 jaar), die naast elkaar voorkomen, hebben met elkaar gemeen dat ze beiden reeds dat sterk pregnante karakter vertonen waarvoor ze als volwassenen zo bekend zouden worden. zonder uitzondering hebben alle foto’s in het boek iets boeiends en charmants, gecombineerd met wat wij weten (meestal ook van foto’s) van de beroemdheden die de kinderen later zouden worden. voor dit soort stoute stukjes op het gebied van surrealistische ironie zijn naïeve kiekjes of zeer conventionele atelierportretten zeer doeltreffend; dat soort foto’s lijkt zelfs nog vreemder, ontroerender en profetischer. oude foto’s in ere herstellen door ze in een nieuw verband te plaatsen is een belangrijke trend geworden in het boekenbedrijf. een foto is slechts een fragment: na verloop van tijd raakt hij op drift, en drijft weg in een zacht, abstract verleden, open voor elke interpretatie (of combinatie met andere foto’s). je zou een foto ook kunnen definiëren als een citaat, waardoor een fotoboek een boek met citaten wordt. een steeds gebruikelijker manier om foto’s in boekvorm aan te bieden is dan ook de foto’s zelf ook nog eens te voorzien van citaten. een voorbeeld hiervan is down home (1972) van bob adelman, het portret van een agrarische provincie in alabama – een van de armste gebieden van het land – dat een periode beslaat van vijf jaar in de jaren zestig. als bewijs van de voortdurende voorkeur van de makers van documentairefoto’s voor pechvogels mag dienen dat adelmans boek afstamt van let us now praise famous men, waarin het er juist om ging dat de portretmodellen niet beroemd maar vergeten waren. de foto’s van walker evans waren echter vergezeld van een welsprekende prozatekst, geschreven (soms overgeschreven) door james agee, met de bedoeling de lezer meer inzicht te geven in het harde leven van de deelbouwers. niemand durft voor adelmans modellen op te komen. (het is kenmerkend voor de liberale sympathieën waarvan zijn boek doortrokken is, dat er zogenaamd geen enkel standpunt wordt ingenomen, met andere woorden: dat het een volkomen onpartijdige, niet-meelevende kijk geeft op het onderwerp.) men zou down home kunnen beschouwen als een miniatuurversie, ter grootte van een provincie, van het project van august sander, die beoogde een objectieve fotodocumentatie te geven van een heel volk. maar de eerste exemplaren hebben zelf iets te zeggen, wat aan de pretentieloze foto’s een gewicht verleent dat ze op zichzelf niet zouden hebben. gecombineerd met hun eigen woorden komen de burgers van wilcox county in die foto’s naar voren als mensen die genoodzaakt zijn hun landstreek te verdedigen en te laten zien. er wordt gesuggereerd dat hun leven in letterlijke zin een opeenvolging is van positie innemen en poseren. een tweede voorbeeld is wisconsin death trip (1973) van michael lesy, waarin eveneens met behulp van foto’s een portret wordt opgebouwd van een agrarische provincie. maar hier ligt de tijd in het verleden, tussen 1890 en 1910, jaren van ernstige crisis en economische ontberingen. jackson county wordt gereconstrueerd door middel van wat men uit die jaren heeft weten te vinden. de vondst bestaat uit een keuze uit foto’s van charles van schaick, de voornaamste commerciële fotograaf van de hoofdstad, van wiens werk een dikke drieduizend negatiefplaten worden bewaard in de state historical society van wisconsin; uit citaten van bronnen uit die tijd, voornamelijk plaatselijke kranten en verslagen van het provinciale krankzinnigengesticht, en uit romans en verhalen over het midwesten. de citaten hebben niets te maken met de foto’s, maar zijn er los en intuïtief mee verbonden op de manier waarop john cage op het moment van de voorstelling woorden en klanken laat samengaan met dansbewegingen die vooraf choreografisch zijn vastgesteld door merce cunningham. de mensen die in down home werden gefotografeerd, zijn de schrijvers van de uitspraken die we kunnen lezen op de tegenoverliggende pagina’s. witten en zwarten, armen en welgestelden geven blijk van tegengestelde meningen (vooral wat betreft klasse en ras). maar terwijl de uitspraken die bij de foto’s van adelman staan, elkaar tegenspreken, zeggen de teksten die lesy heeft verzameld allemaal hetzelfde, namelijk dat in het amerika van rond de eeuwwisseling een verbijsterend groot aantal mensen druk bezig was zichzelf in een schuur op te hangen, zijn kinderen in een put te verdrinken, zijn of haar echtgenoot de strot af te snijden, zich uit te kleden in de hoofdstraat, de oogst van zijn buren in brand te steken, en allerlei andere daden te begaan die hem waarschijnlijk in de bajes of in het gekkenhuis zouden doen belanden. tegen hen die menen dat vietnam en alle binnenlandse angst en rottigheid van de jaren zestig amerika hebben gemaakt tot een land van steeds somberder verwachtingen, zegt lesy dat de droom al tegen het eind van de negentiende eeuw is vervlogen, niet in de onmenselijke steden, maar in de agrarische gemeenschappen, en dat het hele land al lang geleden gek is geworden. natuurlijk bewijst wisconsin death trip niets feitelijks. de kracht ervan als historisch argument ligt in de kracht van de collage. lesy had naast de verontrustende, fraai door de tijd aangetaste foto’s van van schaick andere teksten uit die periode kunnen plaatsen – bijvoorbeeld liefdesbrieven en dagboeken – en dan een andere, misschien minder wanhopige indruk gegeven. zijn boek is prikkelend; een modieus pessimistische polemiek; volkomen onberekenbaar vanuit historisch oogpunt. een aantal amerikaanse schrijvers, met als bekendste sherwood anderson, hebben in ongeveer dezelfde tijd die in lesy’s boek wordt beschreven, net zo polemisch de misère van het leven in een kleine stad beschreven. maar hoewel een fotofictie als wisconsin death trip minder verklaart dan vele verhalen en romans, overtuigt ze meer in onze tijd, omdat ze bekleed is met het gezag van een documentaire. foto’s en citaten lijken, omdat ze voor stukken werkelijkheid worden gehouden, authentieker dan lange literaire vertellingen. het enige proza dat voor steeds meer lezers geloofwaardig wordt, is niet het fijnzinnige geschrijf van een agee, maar het rauwe verslag, dat al dan niet gecorrigeerd op de band werd opgenomen, of fragmenten of integrale teksten van documenten uit de subliteratuur (verslagen van rechtszittingen, brieven, dagboeken, psychiatrische ziektegeschiedenissen, enzovoort); de mensonterend sentimentele, vaak paranoïde reportage in de ik-vorm. er heerst in amerika een wrokkige achterdocht tegen alles wat literair lijkt, om nog maar te zwijgen van de steeds groter wordende tegenzin van de jongeren om überhaupt iets te lezen – al is het maar de ondertiteling van een buitenlandse film of de tekst op een platenhoes – die gedeeltelijk de nieuwe honger naar boeken met weinig woorden en veel foto’s verklaart. (natuurlijk gaat de fotografie zelf steeds meer het prestige weergeven van het ruwe, zichzelf kleinerende, onverschillige, ongedisciplineerde – de zogenaamde antifoto.) ‘alle mannen en vrouwen die de schrijver ooit had gekend, waren grotesk geworden,’ zegt anderson in het voorwoord voor winesburg, ohio (1919), dat oorspronkelijk the book of the grotesque zou gaan heten. hij vervolgt: ‘die groteske figuren waren niet allemaal verschrikkelijk. sommigen waren grappig, anderen bijna mooi...’ het surrealisme is de kunst om het groteske te generaliseren en daar dan allerlei nuances (en aantrekkelijkheden) in te ontdekken. geen activiteit is beter geëigend om de surrealistische manier van kijken te beoefenen dan de fotografie, en het eindigt ermee dat we alle foto’s surrealistisch bekijken. allerlei mensen snuffelen op zolders en in archieven van gemeentes en provinciale historische genootschappen naar oude foto’s; er worden steeds meer obscure of vergeten fotografen opnieuw ontdekt. de fotoboeken stapelen zich steeds hoger op, meten het verloren verleden (vandaar de opkomst van de amateurfotografie) en nemen de temperatuur op van het heden. foto’s verschaffen instantgeschiedenis, instantpsychologie, instantparticipatie. maar er schuilt iets opmerkelijk slaapverwekkends in al die nieuwe vormen om de realiteit in te pakken. de surrealistische methode, die aanvankelijk een nieuwe, opwindende uitkijkpost beloofde te worden voor een radicale kritiek op de moderne cultuur, is ontaard in een gemakkelijke ironie die alle bewijzen democratiseert en haar splintertje bewijs gelijkstelt met geschiedenis. het surrealisme kan alleen nog maar een reactionair oordeel geven en van de geschiedenis slechts een opeenhoping van rariteiten, een grap, een ‘death trip’ maken. == het plezier in citeren (en het naast elkaar zetten van niet bij elkaar passende citaten) is een surrealistisch genoegen. walter benjamin – wiens surrealistische sensibiliteit voor zover bekend de diepzinnigste is van allen – was dan ook een hartstochtelijk verzamelaar van citaten. in haar meesterlijk essay over benjamin vertelt hannah arendt dat ‘in de jaren dertig het meest karakteristieke aan hem de kleine, zwartgekafte notitieboekjes waren die hij altijd bij zich droeg, en waarin hij onvermoeibaar, in de vorm van citaten, alles optekende wat het dagelijks leven en lezen hem opleverde aan “parels” en “koralen”. als het zo uitkwam, las hij er hardop uit voor en liet ze rondgaan alsof het exemplaren waren van een uitgelezen, kostbare collectie.’ hoewel we in het verzamelen van citaten niet meer hoeven zien dan een ironische kopieerkunst – om zo te zeggen een onschuldig vermaak, waarbij geen slachtoffers vallen –, mogen we hieruit niet concluderen dat benjamin iets tegen had op echte dingen of daar niet van zou hebben genoten. benjamin was er namelijk van overtuigd dat de eens zo achteloze, onvermijdelijk destructieve hulpdiensten van de verzamelaar juist door de werkelijkheid werden uitgelokt, en gerechtvaardigd waren. in een wereld die hard op weg is één grote steengroeve te worden, wordt de verzamelaar de man die bezig is met het heilige bergingswerk. aangezien door de loop van de moderne geschiedenis de tradities al zijn ondermijnd en de levende totaliteit waarin de kostbaarheden eertijds hun plaats hadden, is vernietigd, kan de verzamelaar nu zonder gewetensbezwaar de mooiste, meest symbolische fragmenten opdelven. naarmate de historische verandering zich blijft versnellen, wordt het verleden zelf het meest surreële van alle onderwerpen, wat het volgens benjamin mogelijk maakt een nieuwe schoonheid te ontdekken in dat wat bezig is te verdwijnen. van meet af aan hebben de fotografen niet alleen zichzelf de verplichting opgelegd om een verdwijnende wereld te registreren, maar werden ze daarvoor ook gebruikt door hen die het verdwijnen ervan verhaastten. (reeds in 1842 gaf viollet-le-duc, die onvermoeide verbeteraar van franse architectonische schatten, de opdracht een serie daguerreotypen te maken van de notre-dame, voor hij met zijn restauratie van de kathedraal begon.) ‘de oude wereld vernieuwen,’ schreef benjamin, ‘dat is het innigste verlangen van de verzamelaar wanneer hij de drang voelt opkomen om nieuwe dingen te kopen.’ maar de oude wereld kan niet worden vernieuwd, zeker niet door middel van citaten; dat is het droevige, donquichotachtige aspect van het fotografisch avontuur. benjamins ideeën zijn waard te worden vermeld, want hij is de origineelste en belangrijkste criticus van de fotografie geweest, ondanks (én vanwege) de innerlijke contradictie in zijn uitleg ervan, die voortkomt uit de marxistisch-brechtiaanse principes. bovendien doet benjamins eigen, ideaal project denken aan een gesublimeerde versie van de activiteit van de fotograaf. dat project was een literatuurkritiek die uitsluitend uit citaten zou bestaan en daardoor niets zou bevatten waaruit een persoonlijke identificatie zou kunnen blijken. verwerping van persoonlijke identificatie, minachting voor het gesjacher met boodschappen, de pretentie onzichtbaar te zijn, zijn trouwens allemaal tactieken die door de meeste beroepsfotografen worden onderschreven. de geschiedenis van de fotografie geeft ons een lange traditie te zien van ambivalente gevoelens ten aanzien van de partijdigheid ervan; partij kiezen wordt ervaren als een ondermijning van de eeuwige veronderstelling dat élk onderwerp waarde heeft en interessant is. maar wat bij benjamin neerkomt op een extreme kieskeurigheid, bedoeld om te maken dat het stomme verleden in al zijn onoplosbare gecompliceerdheid met zijn eigen stem kan spreken, wordt – wanneer dat principe in de fotografie wordt gegeneraliseerd en gemeengoed wordt – een steeds verdergaande ont-schepping van het verleden (juist wanneer men het wil bewaren); het fabriceren van een nieuwe, parallellopende realiteit die het verleden rechtstreeks bereikbaar maakt en tegelijk de komische of tragische ontoereikendheid ervan onderstreept; en die het bijzondere van het verleden verandert en het verleden maakt tot voorbij-zijn. evenals de verzamelaar is de fotograaf bezield van een hartstocht die, zelfs wanneer ze voor het heden blijkt te zijn, verbonden is met een gevoel voor het verleden. maar terwijl de traditionele kunsten van het historisch bewustzijn het verleden op orde trachten te stellen, door te onderscheiden wat vernieuwend is en wat teruggaand, wat centraal is en wat marginaal, wat relevant is en wat irrelevant of alleen maar boeiend, is zowel de benadering van de fotograaf als die van de verzamelaar onsystematisch, in feite antisystematisch. het enthousiasme van de fotograaf voor een onderwerp houdt geen enkel wezenlijk verband met de inhoud of waarde ervan, met de eigenschappen die een onderwerp classificeerbaar maken. het is in de eerste plaats de bevestiging dat het onderwerp ‘er is’; dat het juist is (in de zin van de juistheid van een gezichtsuitdrukking, van de opstelling van een groep objecten), wat het equivalent is van het criterium van echtheid van de verzamelaar; dat het ‘wat’ is, de specifieke eigenschappen die het uniek maken. de zeer bewuste, gretige blik van de beroepsfotograaf is een blik die niet alleen weerstand biedt aan de traditionele classificatie en evaluatie van onderwerpen, maar er zelfs bewust naar streeft die te trotseren en ten val te brengen. dit maakt de manier waarop de fotografie haar onderwerpen benadert een heel stuk minder toevallig dan algemeen wordt verklaard. in theorie houdt de fotografie zich aan het surrealistisch mandaat om ten opzichte van het onderwerp door dik en dun een egalitaire houding aan te nemen. (alles is ‘reëel’.) in de praktijk heeft ze – net als de hoofdstroom van de surrealistische smaak – blijk gegeven van een onuitroeibare voorkeur voor afval, ontsierende gebouwen, afdankertjes, afbladderende oppervlakken, gekke voorwerpen, kitsch. zo was bijvoorbeeld atget gespecialiseerd in de marginale schoonheid van goedkoop gebouwde vehikels, opzichtige of fantastische etalages, de ordinaire kunst van uithangborden en carrousels, overdadig versierde arcades, curieuze deurkloppers en smeedijzeren hekken, en gipsornamenten aan de gevels van vervallen huizen. de fotograaf – en met hem de consument – volgt het voetspoor van de voddenraper, een van baudelaires favoriete modellen voor de moderne dichter: == alles wat de grote stad heeft weggegooid, alles wat ze verloor, alles wat ze veracht, alles wat ze kapot heeft getrapt, wordt door hem gecatalogiseerd en verzameld. (...) hij sorteert de dingen en maakt een verstandige keuze; zoals een vrek een schat bewaart, verzamelt hij het vuilnis dat de vorm gaat aannemen van nuttige of leuke voorwerpen tussen de kaken van de godin van de industrie. == naargeestige fabrieksgebouwen en straten vol aanplakborden lijken door het oog van de camera even mooi als kerken en idyllische landschappen. zelfs nog mooier volgens de moderne smaak. we mogen niet vergeten dat breton en andere surrealisten de tweedehandswinkel hebben uitgevonden als tempel van avant-gardistische smaak, en een bezoek aan de vlooienmarkt opvijzelden tot een soort esthetische pelgrimstocht. de voddenrapershartstocht van de surrealisten was erop gericht mooi te vinden wat andere mensen lelijk of oninteressant of irrelevant vonden, zoals prullaria, voorwerpen uit de naïeve of uit de popsfeer, en het puin van een stad. zoals het samenstellen van een stuk proza, een schilderij of een film door middel van citaten een specifiek voorbeeld is van surrealistische smaak – denk aan borges, kitaj en godard –, zo is de steeds meer in zwang komende praktijk om foto’s aan de muren van woon- en slaapkamer te hangen op de plaats waar vroeger reproducties van schilderijen hingen een aanwijzing hoe de surrealistische smaak zich heeft uitgebreid. foto’s voldoen op zichzelf namelijk aan veel criteria voor surrealistische goedkeuring, omdat ze alomtegenwoordige, goedkope en pretentieloze dingen zijn. een schilderij bestel je of koop je; een foto vind je (in een album of la), knip je (uit een krant of uit een tijdschrift) of kun je gemakkelijk zelf nemen. en die foto-objecten verspreiden zich niet alleen veel sneller dan een schilderij ooit kan doen, maar zijn tot op zekere hoogte ook esthetisch niet kapot te krijgen. men kan niet zeggen dat da vinci’s het laatste avondmaal in milaan er met de tijd beter op is geworden; het ziet er nu zelfs verschrikkelijk uit. maar wanneer een foto scrofuleus, dof, vlekkerig, kreukelig of vaag wordt, is hij nog steeds mooi, vaak zelfs mooier. (in dit en ook andere opzichten lijkt de fotografie op de architectuur, een kunstvorm waarvan de werken in de loop van de tijd eenzelfde onverbiddelijke verbetering ondergaan; veel gebouwen, en niet alleen het parthenon, worden er waarschijnlijk mooier op als ruïne.) wat voor foto’s geldt, geldt ook voor de wereld, fotografisch gezien. door de fotografie groeit de ontdekking van de achttiende-eeuwse literaire intelligentsia dat ruïnes mooi zijn, uit tot een werkelijk populaire voorkeur, en wordt die opvatting van schoonheid nog verder uitgebreid dan tot de ruïnes van de romantici zoals die prachtige vervallen vormen die laughlin fotografeerde, namelijk tot de ruïnes van de modernisten, de werkelijkheid zelf. de fotograaf wordt, of hij wil of niet, betrokken in een onderneming om de werkelijkheid tot iets antieks te maken: foto’s zijn op zichzelf al instantantiquiteiten. de foto vormt een modern equivalent van het karakteristiek romantische architectonische genre: de kunstmatige ruïne, een ruïne die wordt geschapen om het historische karakter van een landschap te verdiepen, om de natuur tot iets suggestiefs te maken, iets wat het verleden suggereert. het toevallige aspect van foto’s bevestigt hoe vergankelijk alles is; door de willekeur van het fotografische materiaal wordt bewezen dat de realiteit in wezen niet te classificeren is. de werkelijkheid wordt opgesomd in een reeks losse fragmenten, een eindeloos verlokkende, pijnlijk reducerende manier om met de wereld om te springen. illus­tratief voor die half jubelende, half neerbuigende relatie tot de werkelijkheid die de noemer is van het surrealisme, impliceert de nadrukkelijke verklaring van de fotograaf dat het allemaal werkelijk is, tegelijk dat de werkelijkheid alleen niet voldoende is. door een fundamentele ontevredenheid uit te spreken over de realiteit, getuigt het surrealisme van een houding van vervreemding die in onze tijd de algemene attitude is geworden in die delen van de wereld die een grote politieke macht hebben, geïndustrialiseerd zijn en zijn gezwicht voor de camera. hoe zou men de realiteit anders onvoldoende, saai, te veel gereglementeerd, en oppervlakkig rationeel kunnen vinden? in het verleden uitte een onvrede met de werkelijkheid zich in een verlangen naar een andere wereld. in de moderne samenleving uit onvrede met de werkelijkheid zich in de obsessie om deze wereld te willen reproduceren. alsof de realiteit alleen maar reëel, dat wil zeggen surreëel, is wanneer je haar ziet in de vorm van een object, namelijk via de peppil van een foto. de fotografie brengt onvermijdelijk een zekere bevoogding van de werkelijkheid mee. van ‘iets daarbuiten’ is de wereld een reeks van ‘inside’ foto’s geworden. onze hoofden gaan lijken op de toverkastjes die joseph cornell vulde met allerlei willekeurige voorwerpjes die afkomstig waren uit frankrijk, dat hij niet één enkele keer had bezocht. of op een hoop oude filmstills, waarvan cornell in dezelfde surrealistische sfeer een uitgebreide collectie aanlegde, bij wijze van nostalgische souvenirs van de oorspronkelijke ervaring van het filmen, als een soort symbolisch bezit van de schoonheid van bepaalde acteurs. maar de relatie van een still tot de film is in wezen misleidend. uit een film citeren is niet hetzelfde als uit een boek citeren. terwijl de leestijd van een boek aan de lezer wordt overgelaten, wordt de kijktijd van een film vastgesteld door de filmmaker, en worden de beelden net zo vlug of langzaam waargenomen als de montage toelaat. aldus is een still, waarbij je zo lang als je wilt bij één enkel moment kunt blijven stilstaan, juist in tegenspraak met de vorm van het leven, dat een proces is, een stroom in de tijd. de gefotografeerde wereld staat in een even slordige verhouding tot de werkelijke wereld als de stills tot een film. het leven handelt niet over significante details die in een flits worden belicht en dan voor altijd zijn gefixeerd. foto’s wel. de aantrekkingskracht van foto’s, de greep die ze op ons hebben, bestaat hieruit dat ze tegelijk de relatie laten zien van de fotograaf tot de wereld en zijn promiscue aanvaarding van die wereld. want door de evolutie van de modernistische rebellie tegen de traditioneel esthetische criteria is zijn relatie tot de wereld ten nauwste betrokken bij het bevorderen van kitscherige smaakcriteria. hoewel sommige foto’s, die we als individuele objecten mogen beschouwen, het penetrante en de lieflijke ernst van een belangrijk kunstwerk bezitten, is de grote verspreiding van foto’s uiteindelijk een bevestiging van de kitsch. de hypermobiele blik van de fotografie vleit de kijker en schept een bedrieglijk gevoel van alomtegenwoordigheid, de valse illusie dat men de ervaringen beheerst. surrealisten, die ernaar streefden radicaal, ja zelfs revolutionair te zijn op cultureel gebied, hebben vaak de goedbedoelde illusie gekoesterd dat ze marxist konden, nee moesten zijn. maar de esthetiek van de surrealisten is te veel met ironie overgoten om verenigbaar te kunnen zijn met de meest verleidelijke vorm van moralisme van de twintigste eeuw. marx verweet de filosofie dat ze de wereld alleen maar probeerde te begrijpen in plaats van haar te veranderen. de fotografen, die werken binnen het kader van de surrealistische sensibiliteit, suggereren hoe ijdel elke poging om de wereld te begrijpen is, en stellen voor om er in plaats daarvan een verzameling van aan te leggen. == == 2 hoewel daar verandering in kwam, zoals wordt aangeduid in een memorandum van stryker aan zijn staf in 1942, toen vanwege de nieuwe aan het moreel gestelde eisen in de tweede wereldoorlog armen als onderwerp te deprimerend werden. ‘wat we nu onmiddellijk nodig hebben, zijn foto’s van mannen, vrouwen en kinderen aan wie je kunt zien dat ze werkelijk geloven in de vs neem mensen waar pit in zit. er werken bij ons op het ogenblik te veel lui die de vs afschilderen als een bejaardentehuis en doen of zo ongeveer iedereen te oud is om te werken of te ondervoed om zich druk te maken over wat er aan de hand is (...) we hebben vooral behoefte aan jonge mannen en vrouwen die in onze fabrieken werken (...) huisvrouwen in de keuken, of in hun tuin bezig bloemen te plukken. meer oude echtparen die tevreden kijken. (...)’

4. Len, arme deelbouwers, tientallen frontale foto’s te nemen, tot ze het tevreden gevoel hadden dat ze de juiste expressie op de film hadden gekregen: precies de gezichtsuitdrukking die hun eigen opvattingen over armoe, licht, menselijke waardigheid, stofuitdrukking, uitbuiting en geometrie bevestigde. door te besluiten hoe een foto eruit moet zien, door de ene belichting te verkiezen boven de andere, bestempelt de fotograaf zijn onderwerp altijd met bepaalde normen. hoewel de camera in zekere zin de realiteit inderdaad vastlegt, en niet alleen maar interpreteert, blijven foto’s net zo goed interpretaties van het leven als schilderijen en tekeningen. de enkele situaties waarin min of meer zonder discriminatie en onderscheid wordt gefotografeerd of waarin de fotograaf zichzelf wegcijfert, zijn niet in staat het didactisch aspect van het hele bedrijf te verminderen. juist die passiviteit – en die alomtegenwoordigheid – van de fotografische registratie is de ‘boodschap’ van de fotografie, de agressiviteit ervan. idealiserende afbeeldingen (zoals de meeste mode- en dierenfoto’s) zijn niet minder agressief dan foto’s waarvan de kracht in hun onverbloemde lelijkheid ligt (zoals schoolfoto’s, stillevens van het somberder genre, en politiefoto’s). in elke cameratoepassing ligt een bepaalde agressie besloten. dat was in de jaren 1840-1860, de roemrijke eerste decennia van de fotografie, al even duidelijk als in de decennia daarna, toen dankzij de techniek een bepaalde mentaliteit waarbij de wereld wordt beschouwd als een verzameling potentiële foto’s, steeds meer veld kon winnen. zelfs voor vroegere meesters als david octavius hill en julia margaret cameron, die de camera hanteerden als middel om schilderachtige beelden te creëren, vormde het feit dat ze foto’s maakten een heel ander uitgangspunt dan de bedoelingen van schilders. van het begin af aan betekende fotograferen een zo groot mogelijk aantal onderwerpen bestrijken. de schilderkunst heeft nooit zo’n vorstelijke ontplooiing beleefd. de latere industrialisering van de cameratechniek heeft domweg een belofte ingelost die al vanaf het prille begin van de fotografie daaraan inherent was geweest, namelijk alle ervaringen democratiseren door ze in beelden te vertalen. die beginperiode, toen men voor het fotograferen nog een moeilijk hanteerbaar apparaat nodig had – het speelgoed van handigen, rijken en fanaten –, lijkt inderdaad ver verwijderd van het tijdperk van de gladde pocketcamera’s die iedereen uitnodigen foto’s te nemen. de eerste camera’s die na 1840 in frankrijk en engeland werden gemaakt, konden alleen bediend worden door uitvinders en enthousiastelingen. aangezien er toen nog geen beroepsfotografen waren, waren er ook geen amateurs. het fotograferen had nog duidelijk een maatschappelijke functie. het was een niet-noodzakelijke, met andere woorden artistieke bezigheid, al maakte ze weinig aanspraken op de hoedanigheid van kunst. pas toen ze geïndustrialiseerd werd, ging men de fotografie erkennen als aparte kunstvorm. parallel met de mate waarin de industrialisering de activiteiten van de fotograaf tot iets maatschappelijk nuttigs wist te maken, versterkte de reactie daarop de fotografie in haar zelfbewustzijn als vorm van kunst. == tegenwoordig wordt de fotografie als vorm van recreatie bijna even universeel bedreven als seks en dansen. dat betekent dat de fotografie, net als elke massale kunstvorm, door de meeste mensen niet als kunst wordt beoefend, maar hoofdzakelijk als sociale ritus, als afweerreactie tegen angst, en als machtsmiddel. de fotografie werd het eerst populair als middel om de prestaties te memoreren van individuen die behoorden tot de familie (of tot andere groepen). minstens een eeuw lang is de trouwfoto net zo’n integrerend deel van de huwelijksplechtigheid geweest als de daarbij voorgeschreven verbale formules. camera’s horen bij het familieleven. volgens een in frankrijk gehouden sociologische studie zijn de meeste gezinnen in het bezit van minstens één fototoestel, maar bij een gezin met kinderen is die waarschijnlijkheid tweemaal zo groot als bij een gezin zonder kinderen. wanneer je geen foto’s van je kinderen maakt, zelfs niet eens wanneer ze klein zijn, wordt dat beschouwd als een teken van ouderlijke onverschilligheid, zoals verstek laten gaan bij het maken van een eindexamenfoto een daad is van puberale rebellie. via foto’s bouwt iedere familie zijn eigen portrettengalerij op; een draagbare hoeveelheid beelden die getuigen van de onderlinge verbondenheid. het doet er nauwelijks toe welke activiteiten worden gefotografeerd, zolang er maar foto’s worden genomen en liefdevol bewaard. precies op het moment waarop het familie-instituut in de industrialiserende landen van europa en amerika een radicale operatie ondergaat, wordt de fotografie een ritus van het familieleven. toen het individuele gezin, die claustrofobische eenheid, uit het veel grotere familieverband werd gesneden, kwam de fotografie te hulp om alles te memoreren en daarmee de in gevaar gebrachte continuïteit en de verdwijnende vertaktheid van het familieleven althans symbolisch in ere te herstellen. als een spookachtig spoor zorgen foto’s voor de symbolische aanwezigheid van de her en der verspreide familieleden. een fotoalbum met familieleden betreft meestal de familie in ruimere zin, en is vaak het enige wat er nog van over is. op dezelfde manier waarop foto’s mensen een denkbeeldig bezit verschaffen van een irreëel verleden, helpen ze de mensen ook om bezit te nemen van een ruimte waarin ze zich onzeker voelen. aldus houdt de ontwikkeling van de fotografie gelijke tred met een van de meest karakteristieke moderne activiteiten: het toerisme. voor het eerst in de geschiedenis verlaten grote aantallen mensen regelmatig gedurende korte perioden hun normale omgeving. het lijkt bijna onnatuurlijk om een vakantiereis te maken zonder je fototoestel mee te nemen. de foto’s gaan immers het onbetwistbare bewijs vormen dat de reis werd gemaakt, het programma werd uitgevoerd en dat men zich heeft vermaakt. foto’s vormen het bewijsstuk van een consumptie die bedreven werd buiten het gezichtsveld van familie, vrienden en buren. die afhankelijkheid van het fototoestel als werktuig om de dingen die men beleeft reëel te maken, vermindert beslist niet wanneer mensen nog meer gaan reizen. het maken van foto’s vervult voor de wereldreiziger die fototrofeeën bijeengaart van zijn boottocht naar de bronnen van de albert nijl of van zijn veertiendaagse reis door china, dezelfde behoefte als voor de kleine amerikaanse burger op vakantie, die kiekjes neemt van de eiffeltoren of van de niagara watervallen. naast een middel om ervaringen te bekrachtigen is fotograferen ook een middel om ze te ontkennen, de ervaring te beperken tot een jacht op fotogenieke onderwerpen en haar om te zetten in een afbeelding, een souvenir. reizen wordt meer en meer een strategie om foto’s te vergaren. het maken van foto’s is op zichzelf al een kalmerende bezigheid, waarbij de vage gevoelens van gedesoriënteerdheid die op reis gemakkelijk kunnen verergeren, worden gesust. de meeste toeristen voelen zich gedwongen een camera te plaatsen tussen zichzelf en alle opmerkelijke dingen die ze tegenkomen. in hun onzekerheid over een andere, juiste reactie, nemen ze een foto. zo krijgt hun belevenis vorm; stop, neem een foto, en ga weer verder. speciaal volken die gehandicapt zijn door een meedogenloze moraal van hard werken – duitsers, japanners en amerikanen – voelen zich tot die methode aangetrokken. het gebruik van een fototoestel brengt de onrust tot bedaren die de van werk bezeten mens overvalt wanneer hij niet werkt, maar op vakantie is en geacht wordt zich te vermaken. het geeft hem iets te doen dat een gezellige imitatie is van werken, namelijk foto’s maken. de meest fanatieke fotografen schijnen de mensen te zijn die van hun verleden zijn beroofd, zowel in hun eigen omgeving als in het buitenland. ieder die leeft in een geïndustrialiseerde maatschappij, is verplicht het verleden geleidelijk te laten schieten, maar in bepaalde landen, zoals de verenigde staten en japan, is de breuk met het verleden wel bijzonder traumatisch geweest. in het begin van de jaren zeventig werd de plaats van de legendarische botte amerikaanse toerist van de jaren vijftig en zestig, rijk aan dollars, en met het air van de blufferige zakenman uit de provincie, overgenomen door de mysterieuze japanner, net van zijn gevangeneiland vrijgelaten via het wonder van de overgewaardeerde yen, altijd in groepsverband en meestal gewapend met twee camera’s, op elke heup een. het fotograferen is een van de belangrijkste middelen geworden om iets te beleven en de schijn te wekken dat je meedoet. voorbeeld: een advertentie laat over een volle pagina een foto zien van een groepje mensen die dicht op elkaar staan en staren naar iets wat buiten de foto ligt. op één na hebben ze een verbijsterde, zenuwachtige, overrompelde blik in hun ogen. de enige man op wiens gezicht een andere uitdrukking ligt, houdt een fototoestel voor zijn oog; hij lijkt zeker van zichzelf; er ligt een vage glimlach om zijn lippen. terwijl de anderen duidelijk toeschouwers zijn, heeft het bezit van een camera die ene persoon omgetoverd tot iets actiefs: een kijklustige. slechts hij is meester van de situatie. wat zien die mensen? we weten het niet. het doet er ook niet toe. het is een evenement, iets bezienswaardigs; dus de moeite waard gefotografeerd te worden. de reclametekst – witte letters op een donkere strook die eenderde van de foto beslaat, zoals het nieuws op de telexband – bestaat uit slechts zes woorden: ‘...praag... woodstock... vietnam... sapporo... londonderry... leica’. verbrijzelde verwachtingen, jeugdige speelsheid, koloniale oorlogen, wintersport... het is allemaal één pot nat; gelijkgeschakeld door de camera. met het nemen van foto’s is een chronische voyeursrelatie tot het leven ontstaan waarin de betekenis van alle gebeurtenissen vervlakt. een foto is niet alleen het resultaat van een ontmoeting tussen een gebeurtenis en een fotograaf; het nemen van een foto is een gebeurtenis op zichzelf, die steeds onverbiddelijker rechten gaat opeisen: namelijk om zich met alles wat er gaande is te bemoeien, erin binnen te dringen of het te negeren. ons situatiebesef zelf krijgt pas samenhang door tussenkomst van de camera. door de alomtegenwoordige camera wordt overtuigend gesuggereerd dat de tijd bestaat uit interessante gebeurtenissen, gebeurtenissen die de moeite waard zijn om te worden gefotografeerd. heeft men dit eenmaal aangenomen, dan krijgt men gemakkelijk het gevoel dat iedere gebeurtenis die op gang is geraakt, ongeacht het morele aspect, de kans moet krijgen zichzelf te voltooien opdat er iets anders aan de wereld kan worden gepresenteerd: een foto ervan. als de gebeurtenis alweer is afgelopen, bestaat de foto nog steeds om er een soort onsterfelijkheid (en belangrijkheid) op over te dragen, die die gebeurtenis anders nooit zou hebben bezeten. terwijl mensen van vlees en bloed bezig zijn zichzelf of andere mensen van vlees en bloed van het leven te beroven, staat de fotograaf achter zijn of haar camera, en schept een klein element van een andere wereld: de plaatjeswereld die ons allemaal zal overleven. fotograferen is in wezen een daad van non-interventie. een groot deel van de verschrikking van onvergetelijke staaltjes van eigentijdse fotojournalistiek, zoals de beelden van de vietnamese bonze die een kan met benzine pakt, en de bengaalse guerrillastrijder die zijn bajonet plant in een geknevelde collaborateur, stamt van het besef dat het volledig aanvaardbaar is geworden om voor de foto te kiezen in situaties waarin de fotograaf de keuze heeft tussen een foto en een mensenleven. iemand die ingrijpt, kan niet registreren; iemand die registreert, kan niet ingrijpen. dziga vertovs prachtige film de man met de camera (1929) laat als ideaalbeeld van de fotograaf een man zien die voortdurend in beweging is, en zich zo snel en behendig door een panorama van losse gebeurtenissen beweegt dat er geen sprake kan zijn van enige interventie. hitchcocks rear window (1954) vormt hierop een aanvulling; de fotograaf, gespeeld door james stewart, staat via het oog van zijn camera in een verscherpte relatie tot één bepaalde gebeurtenis vanwege het feit dat hij met een gebroken been aan een rolstoel is gekluisterd. zijn tijdelijke immobiliteit belet hem handelend op te treden bij wat hij ziet, en maakt het nog belangrijker om foto’s te nemen. maar al is het hanteren van een camera letterlijk onverenigbaar met interventie, toch blijft het een vorm van participatie. hoewel de camera een observatiepost is, houdt de daad van het fotograferen meer in dan passief waarnemen. net als seksueel voyeurisme is het een manier om op zijn minst stilzwijgend, maar ook vaak uitdrukkelijk, te bevorderen dat iets wat bezig is te gebeuren doorgang vindt. een foto nemen houdt in dat je belang hebt bij de dingen zoals ze zijn, dat je er belang bij hebt dat de status quo onveranderd blijft (in elk geval gedurende de tijd die er nodig is om een goede foto te maken), dat je medeplichtig bent aan alles wat een onderwerp interessant maakt en waard om te worden gefotografeerd, met inbegrip van de pijn of het ongeluk van een ander, als dat toevallig het interessante aspect ervan is. diane arbus heeft geschreven: ‘ik heb fotograferen altijd beschouwd als iets lekker stouts – dat was een van de dingen die ik er zo leuk aan vond – en toen ik het voor het eerst deed, vond ik mezelf erg pervers.’ het vak van de fotograaf kan worden gezien als iets ‘lekker stouts’ – om de popuitdrukking van arbus te gebruiken – als de fotograaf onderwerpen uitkiest die worden beschouwd als onfatsoenlijk, taboe, marginaal. maar het is tegenwoordig niet meer zo gemakkelijk lekker stoute onderwerpen te vinden. en wat is nu eigenlijk het perverse aspect van het nemen van foto’s? als het waar is dat beroepsfotografen vaak seksuele fantasieën hebben wanneer ze achter de camera staan, ligt de perversiteit misschien in het feit dat de fantasieën zo aanvaardbaar en tegelijk zo ongepast zijn. in de film blow-up (1966) laat antonioni de modefotograaf stuiptrekkend boven verushka’s lichaam staan terwijl hij zijn camera laat klikken. wat je noemt ‘lekker stout’! maar in feite is het gebruik van een camera geen bijster goede manier om iemand seksueel te nemen. tussen de fotograaf en het model moet een afstand blijven. de camera verkracht zelf niet, en kan zelfs geen bezit van iets nemen. maar hij kan zich wel bepaalde vrijheden veroorloven, ergens indringen, zich op verboden gebied begeven, de dingen vervormen of misbruiken, en, om de beeldspraak tot het uiterste door te trekken: moordend werken. allemaal activiteiten die, in tegenstelling tot het seksuele gestoot en geschuif, kunnen worden bedreven op een afstand, en met een zekere afstandelijkheid. de seksuele fantasie is veel sterker aanwezig in de opmerkelijke film van michael powell: peeping tom (1960), die niet handelt over een gluurder, maar over een psychopaat die vrouwen vermoordt met een wapen dat verstopt zit in zijn camera, terwijl hij foto’s van hen maakt. niet één keer raakt hij zijn modellen aan. hij verlangt niet naar hun lichaam; hij wil hun aanwezigheid bezitten in de vorm van gefotografeerde beelden die hen laten zien op het moment dat ze hun eigen dood beleven. later projecteert hij die beelden thuis voor zijn eigen, eenzame genoegen. de film veronderstelt dat er een zeker verband bestaat tussen impotentie en agressie, beroepsmatig kijken en wreedheid. hierop doelt het hoofdthema: de fantasie met de camera. de camera als fallus is slechts een zwakke variant op een onvermijdelijke beeldspraak waaraan iedereen zich bezondigt zonder zich ervan bewust te zijn. hoe vaag ons besef van die fantasie ook is, ze wordt iedere keer onverbloemd onder woorden gebracht wanneer we het hebben over onze camera ‘richten’ en plaatjes ‘schieten’. de ouderwetse camera was nog onhandiger en moeilijker te ‘laden’ dan een oude snaphaan. de moderne camera probeert te lijken op het straalgeweer van de sciencefiction. hier volgt een reclametekst: == de yashica electro-35 gt is de camera van het ruimtetijdperk, waarmee u uw gezin een groot plezier gaat doen. vanaf nu kunt u dag en nacht schitterende foto’s maken. automatisch. zonder rompslomp. het enige wat u doet, is richten, scherpstellen, en afdrukken. het computerbrein en de elektronische sluiter van de gt zorgen voor de rest. == net als de auto, wordt de camera op de markt gelanceerd als een moordwapen, zo veel mogelijk geautomatiseerd en klaar voor de aanval. het publiek verwacht een gemakkelijke, onzichtbare bediening. fabrikanten verzekeren hun kopers dat er voor het maken van foto’s geen speciale handigheid of vakkennis wordt vereist. het apparaat weet alles, en reageert op de lichtste druk van de wil. het is net zo eenvoudig als het omdraaien van een contactsleuteltje of het overhalen van een trekker. evenals schietwapens en auto’s zijn camera’s fantasie-apparaten waarvan het gebruik leidt tot verslaving. toch zijn ze niet dodelijk, het overdreven spraakgebruik en de gezwollenheid van de reclameteksten ten spijt. in het reclamejargon waarmee auto’s op de markt worden gelanceerd als wapens, zit althans zoveel waarheid dat er behalve in tijd van oorlog meer mensen worden gedood door auto’s dan door wapengeweld. het camerawapen doodt niet; dus lijkt die onheilspellende beeldspraak op grootspraak, in de trant van de fantasie van een man dat hij tussen zijn benen een geweer, mes of werktuig zou hebben. toch zit er iets roofzuchtigs in de daad van het fotograferen. mensen fotograferen staat gelijk met hen schenden, hen zien zoals ze zichzelf nooit zien, iets van hen weten wat zij zelf nooit kunnen weten. het maakt mensen tot objecten die symbolisch in bezit kunnen worden genomen. zoals de camera een sublimatie is van het geweer, is het fotograferen een gesublimeerde moord, een zachte moord, passend bij onze verdrietige, angstige tijd. op den duur zullen de mensen misschien leren hun agressie wat meer uit te leven met een camera en wat minder met een geweer, voor de prijs van een wereld die dan nog meer door beelden zou worden verstikt. een voorbeeld waarbij men van kogels is overgestapt op filmpjes, is de fotosafari, die in oost-afrika de plaats heeft ingenomen van de jachtsafari. de jagers hebben nu hasselblads in plaats van winchesters, en in plaats van door een telelens te kijken om hun geweer te richten, kijken ze door een zoeker om het beeld in het vizier te krijgen. in londen klaagde samuel butler aan het eind van de vorige eeuw: ‘in elk bosje zit een fotograaf, als een brullende leeuw op zoek naar iemand om te verslinden.’ de fotograaf stormt nu los op echte dieren, te bedreigd en te zeldzaam om gedood te worden. geweren zijn camera’s geworden in onze ecologische safari, die moderne tragikomedie. de natuur is niet langer wat ze altijd geweest is: iets waartegen de mens moest worden beschermd. nu moet de getemde, zelf gevaar lopende, sterfelijke natuur tegen de mens worden beschermd. zolang we bang zijn, schieten we. maar wanneer we door nostalgie worden geplaagd, maken we foto’s. de nostalgie viert tegenwoordig hoogtij, en foto’s dragen daar actief toe bij. de fotografie is een melancholieke kunstvorm, een kunst van de schemering. de meeste gefotografeerde onderwerpen zijn beladen met pathos, louter en alleen op grond van het feit dat ze gefotografeerd werden. een op zichzelf lelijk of lachwekkend onderwerp kan ontroerend worden wanneer het wordt veredeld door de aandacht van de fotograaf. een mooi onderwerp kan het object zijn van treurige gevoelens, omdat het oud is geworden, of is vergaan, of niet langer bestaat. iedere foto is een memento mori. een foto maken is deelhebben aan de sterfelijkheid, kwetsbaarheid of veranderlijkheid van een ander mens (of ding). door dat moment eruit te snijden en te doen stollen, getuigen alle foto’s van de meedogenloze smeltkroes van de tijd. camera’s zijn de wereld gaan verdubbelen op het moment dat het menselijk landschap met een duizelingwekkende snelheid begon te veranderen. terwijl in korte tijd een ongekend aantal vormen van biologisch en sociaal leven worden vernietigd, is er een apparaat beschikbaar om te registreren wat bezig is te verdwijnen. het sfeervolle, weemoedige, oneindig fijn gestructureerde parijs van atget en brassaï is grotendeels verdwenen. evenals de overleden familieleden en vrienden die in het familiealbum worden bewaard en wier fotografische aanwezigheid een heel klein gedeelte uitbant van de angst en het berouw die werden veroorzaakt door hun verdwijnen, verschaffen ook de foto’s van stadswijken die zijn afgebroken, of van landelijke oorden die zijn verminkt en onvruchtbaar gemaakt ons een relatie in zakformaat met het verleden. een foto is tegelijk een pseudoaanwezigheid én een bewijs van afwezigheid. foto’s brengen ons net zo aan het mijmeren als een brandende open haard, vooral wanneer het foto’s zijn van mensen, verre landschappen en ver afgelegen steden – verdwenen verleden. het gevoel van onbereikbaarheid dat een foto kan oproepen, vormt een regelrechte voedingsbron voor de erotische gevoelens van mensen voor wie iets begeerlijker wordt naarmate het verder weg ligt. de foto van een minnaar, verstopt in de portefeuille van een getrouwde vrouw; de poster van een rockster, opgeprikt boven het bed van een tiener; het speldje met de foto van een politieke kandidaat op de jas van een kiezer; en de fotootjes van de kinderen van de taxichauffeur, vastgeklemd in het achteruitkijkspiegeltje; al die manieren om een foto als talisman te gebruiken, geven uiting aan een gevoel dat sentimenteel én magisch is. het zijn allemaal pogingen om in contact te komen met een andere realiteit of er aanspraken op te laten gelden. == foto’s kunnen de begeerte op de meest directe, efficiënte manier ophitsen, als iemand bij voorbeeld foto’s verzamelt van anonieme uitbeeldingen van genot als hulp bij het masturberen. de zaak wordt ingewikkelder wanneer een foto wordt gebruikt om een morele impuls op te wekken. de begeerte heeft geen geschiedenis; of liever gezegd: ze wordt van geval tot geval ervaren als iets onmiddellijks, iets van het eerste plan. ze wordt opgewekt door archetypen en is in dat opzicht abstract. maar ethische gevoelens liggen vast in de geschiedenis met haar concrete personages en specifieke situaties. bijgevolg zijn de regels voor het gebruik van foto’s wanneer het erom gaat begeerte op te wekken bijna tegengesteld aan de regels die gelden om het geweten ermee wakker te schudden. de beelden die het geweten in beroering brengen, zijn altijd verbonden met een bepaalde historische situatie. des te algemener ze zijn, des te minder uitwerking hebben ze waarschijnlijk. een foto die informatie geeft over een of ander onverwacht gebied van ellende, gaat pas indruk maken op de publieke opinie in een bijpassende context van opinie en instelling. de foto’s die mathew brady en zijn collega’s maakten van de verschrikkingen van de slagvelden, hebben niet gemaakt dat de mensen minder zin kregen om de amerikaanse burgeroorlog voort te zetten. door de foto’s van de slecht geklede, uitgemergelde krijgsgevangenen in andersonville werd alleen de woede opgewekt van de noordelijken tegen het zuiden. (het effect van de foto’s van andersonville is gedeeltelijk te wijten aan het feit dat foto’s in die tijd nog iets volkomen nieuws waren.) pas doordat vele amerikanen in de jaren zestig tot een bepaald politiek besef waren gekomen, waren ze in staat het onderwerp van de foto’s die dorothea lange in 1942 had gemaakt – japanse amerikanen van de westkust die naar interneringskampen werden getransporteerd – te zien voor wat het was: een misdaad die de regering had begaan tegen een grote groep amerikaanse burgers. weinigen waren in de jaren veertig al tot zo’n ondubbelzinnige reactie in staat; de basis voor een dergelijk oordeel werd versluierd door de eensgezinde oorlogsstemming. foto’s kunnen geen morele standpuntbepaling creëren, maar ze kunnen die wel versterken, en ze kunnen meehelpen een ontkiemende mening verder te ontwikkelen. foto’s laten soms meer indruk na dan bewegende beelden, omdat ze keurig uitgeknipte stukjes tijd zijn, en geen stroom vormen. televisie is een stortvloed van vluchtige beelden, waarvan elk het voorgaande opheft. maar elk fotobeeld is een bevoorrecht moment dat is veranderd in een plat object dat je kunt bewaren om er nog eens naar te kijken. de foto die in de meeste dagbladen in de wereld van 1972 de voorpagina haalde: een naakt zuid-vietnamees kind dat net is bespoten met amerikaanse napalm, en met wijd open armen, gillend van pijn, op de camera toe komt rennen – heeft waarschijnlijk meer gedaan om de publieke weerzin tegen de oorlog te vermeerderen dan honderd uren barbaarsheid op de televisie. we zouden ons graag willen verbeelden dat het amerikaanse publiek niet zo unaniem zou hebben ingestemd met de koreaanse oorlog als het geconfronteerd was geweest met fotografische bewijzen van de verwoesting van korea, een milieu- en volkerenmoord die in bepaalde opzichten zelfs nog grondiger is geweest dan de moord die tien jaar later op vietnam werd gepleegd. maar die veronderstelling is een banale veronderstelling. het publiek heeft die foto’s niet gezien omdat er ideologisch geen plaats voor was. er is niemand thuisgekomen met foto’s van het dagelijks leven in p’jengjang om te laten zien dat de vijand een menselijk gezicht had, zoals felix greene en marc riboud dat hebben gedaan met foto’s van hanoi. de amerikanen kregen foto’s van het lijden van de vietnamezen te zien (vele ervan kwamen trouwens uit militaire bron en waren genomen met een heel ander doel in gedachten) omdat de verslaggevers zich gesteund voelden in hun pogingen dergelijke foto’s te pakken te krijgen. de hele zaak was immers door een significant aantal mensen gedefinieerd als een barbaarse kolonialistische oorlog. de oorlog in korea werd anders gezien – als onderdeel van een rechtvaardige strijd van de vrije wereld tegen de sovjet-unie en china – en gegeven die interpretatie zouden foto’s van de wreedheid van de onbeperkte amerikaanse vuurkracht toen niet relevant zijn geweest. hoewel een evenement letterlijk de betekenis heeft gekregen van iets wat de moeite waard is te worden gefotografeerd, worden de factoren die iets tot een evenement maken, nog steeds bepaald door de ideologie (in de ruimste zin des woords). er kan fotografisch, of anderszins, geen bewijs van een evenement bestaan voordat het evenement zelf een naam heeft gekregen en als zodanig is gedefinieerd. en een evenement kan nooit worden opgebouwd – of beter gezegd geïdentificeerd – uit fotografisch bewijsmateriaal. de bijdrage van de fotografie komt altijd pas na het benoemen van het evenement. de mogelijkheid dat men moreel bewogen raakt door bepaalde foto’s staat of valt met de aanwezigheid van een relevant politiek bewustzijn. zonder een bepaalde begeleidende politiek zullen foto’s van de slachtbanken van de geschiedenis hoogstwaarschijnlijk worden ervaren als domweg irreëel, of als een demoraliserende emotionele klap. de intensiteit van gevoel, met inbegrip van morele veront­waardiging, die men kan opbrengen als reactie op foto’s van onderdrukte, uitgebuite, van honger creperende of afgeslachte mensen, is ook afhankelijk van de mate waarin men met die beelden vertrouwd is. de foto’s die don mccullin in het begin van de jaren zeventig maakte van uitgemergelde biafranen, maakten op sommige mensen minder indruk dan werner bischofs foto’s uit de jaren vijftig van indiaanse slachtoffers van de hongersnood. inmiddels waren dat soort beelden afgezaagd geworden, en de foto’s die in 1973 in alle tijdschriften verschenen van toearegfamilies, creperend van de honger in de sahel, moeten op velen zijn overgekomen als een ondraaglijke heropvoering van een reeds overbekende uitstalling van gruwelen. foto’s kunnen choqueren voor zover ze iets nieuws laten zien. helaas worden de inzetten nog steeds verhoogd; gedeeltelijk juist vanwege de verbreiding van dergelijke beelden van verschrikking. de eerste ontmoeting met de fotografische inventaris van absolute gruwel werkt als een soort openbaring, het prototype van de moderne openbaring, een negatieve epifanie. voor mij waren dat foto’s van bergen-belsen en dachau, die ik toevallig zag in een boekhandel in santa monica in juli 1945. niets van wat ik ooit later heb gezien – noch op foto’s, noch in het werkelijke leven – heeft mij weer zo scherp, zo diep en zo direct getroffen. het lijkt me inderdaad zinnig om mijn leven in twee delen te verdelen: de tijd voor ik die foto’s had gezien (op het moment zelf was ik twaalf), en de tijd daarna, al ging ik pas verscheidene jaren later volledig begrijpen wat ze voorstelden. wat was de zin ervan dat ik ze gezien had? het waren alleen maar foto’s, van een gebeurtenis waarvan ik nauwelijks had gehoord en waaraan ik niets kon verhelpen, van een lijden dat ik me nauwelijks kon voorstellen en dat ik in geen enkel opzicht kon verzachten. maar toen ik naar die foto’s keek, ging er in mij iets kapot. er was een bepaalde limiet bereikt; niet alleen de limiet van afgrijzen. ik voelde me ongeneeslijk bedroefd en gekwetst, maar een deel van mijn gevoelens begon te verstarren, een deel stierf af, en een ander deel huilt nog steeds. lijden is één ding, maar leven met de gefotografeerde beelden van het lijden is iets anders, wat niet altijd het geweten en het vermogen tot mededogen hoeft te versterken. het kan het ook verpesten. wanneer je eenmaal zulke beelden hebt gezien, heb je de eerste stap gezet op de weg van er steeds meer van te gaan zien. beelden kunnen verstarrend werken. beelden kunnen verdovend werken. een evenement dat je van foto’s kent, is beslist reëler voor je dan wanneer je die foto’s nooit had gezien; we hoeven alleen maar te denken aan vietnam. (als tegenvoorbeeld mag u denken aan de goelag archipel, waarvan we geen foto’s bezitten.) maar als een bepaald evenement herhaaldelijk aan beelden wordt blootgesteld, wordt het ook minder reëel. dezelfde wet die geldt voor het kwaad, geldt ook voor de pornografie. de schok van gefotografeerde wreedheden stompt af bij herhaalde aanschouwing, net als de verrassing en verbijstering die je voelt wanneer je voor het eerst een pornofilm ziet, slijt wanneer je er meer hebt gezien. het taboebesef dat maakt dat we verontwaardigd en verdrietig worden, is niet veel sterker dan het taboebesef dat voor ons bepaalt wat obsceen is. beide zijn in de afgelopen jaren zwaar beproefd. het dikke fotoalbum van ellende en onrecht in de hele wereld heeft gemaakt dat elk van ons in zekere zin vertrouwd is geraakt met gruwelen, en dat het afgrijselijke gewoner is gaan lijken, iets vertrouwds heeft gekregen, iets afstandelijks (‘het is maar een foto’) en iets onvermijdelijks. ten tijde van de eerste foto van de nazikampen hadden die beelden nog niets afgezaagds. na dertig jaar is nu misschien een verzadigingspunt bereikt. in de laatste decennia heeft de geëngageerde fotografie minstens zoveel gedaan om het geweten af te stompen als om het wakker te schudden. het ethische gehalte van een foto is een broze aangelegenheid. misschien met uitzondering van foto’s van gruwelen als de nazikampen, die de status hebben gekregen van ethische referentiepunten, verliezen de meeste foto’s hun emotionele lading. een foto van 1900, die destijds ontroerde vanwege zijn onderwerp, zou ons nu eerder vertederen, domweg vanwege het feit dat hij in 1900 werd genomen. de speciale eigenschappen en bedoelingen van een foto hebben de neiging op te gaan in het veralgemeende pathos van het verleden. het is of er in het kijken naar foto’s een esthetische afstand zit ingebouwd; is het niet op het moment zelf, dan toch zeker na verloop van tijd. de tijd verheft uiteindelijk de meeste foto’s op het niveau van kunst, zelfs de meest amateuristische. door de industrialisering van de fotografie kon ze snel worden opgenomen in de rationele – dat wil zeggen bureaucratische – middelen om de samenleving te besturen. toen foto’s niet langer plaatjes waren om mee te spelen, werden ze een onderdeel van de algemene stoffering van het milieu: toetsstenen en bevestigingen van de beperkende benadering van de realiteit die we realistisch noemen. foto’s werden geronseld als symbolische objecten en als brokjes informatie in dienst van belangrijke instituten voor sociale en politieke controle, met name het gezin en de politie. zo komt het dat in de bureaucratische catalogisering van de wereld veel belangrijke documenten pas geldig worden wanneer er een fotografisch bewijs van het gezicht van de burger op is geplakt. door die ‘realistische’ kijk op de wereld, die goed verenigbaar is met bureaucratie, heeft het begrip kennis een nieuwe definitie gekregen, te weten technieken en informatie. foto’s worden gewaardeerd omdat ze informatie verschaffen. ze vertellen je wat er allemaal is; ze vormen een inventaris. voor spionnen, weerkundigen, lijkschouwers, archeologen en andere mensen die van informatie hun beroep maken zijn ze dan ook van onschatbare waarde. maar in de situaties waarin de meeste mensen een foto gebruiken, behoort de informatieve waarde ervan tot dezelfde orde als fic­tie. de informatie die foto’s kunnen verschaffen, ging heel belangrijk lijken op dat moment in de cultuurgeschiedenis waarop iedereen geacht werd het recht te hebben op iets wat ‘nieuws’ werd genoemd. foto’s werden beschouwd als een manier om informatie te verschaffen aan mensen die niet zo gemakkelijk tot lezen kwamen. de daily news noemt zichzelf nog steeds ‘new yorks fotonieuwsblad’, zijn aanspraak op een populistisch image. aan de andere kant staat le monde, een krant die geschreven wordt voor onderlegde, wel­ingelichte lezers, en die juist nooit foto’s publiceert. men gaat ervan uit dat voor lezers van een dergelijk gehalte een foto nooit meer betekent dan een illustratie bij de analyse die in het betreffende artikel is vervat. rond het fotobeeld is een nieuwe opvatting ontstaan van het begrip informatie. een foto is zowel een dun velletje van de ruimte als een stukje tijd. in een wereld beheerst door fotografische beelden, krijgen begrenzingen (‘kadertjes’) iets willekeurigs. alles kan van elkaar worden afgescheiden en losgebroken; je hoeft het onderwerp alleen maar in een ander kader te plaatsen. (omgekeerd kan ook alles met elkaar worden gecombineerd.) de fotografie ondersteunt het nominalistische standpunt dat de sociale werkelijkheid bestaat uit een schijnbaar oneindig aantal kleine eenheden, want het aantal foto’s dat van iets kan worden genomen is ook onbegrensd. via de fotografie wordt de wereld een reeks aparte deeltjes zonder onderlinge samenhang, en de geschiedenis – verleden en heden – een reeks anekdotes en schandaaltjes. de camera maakt de werkelijkheid atomisch, hanteerbaar en ondoorschijnend. we kregen een wereldbeeld waarin wordt ontkend dat de dingen met elkaar in verband staan en dat er continuïteit zou heersen, en waarin elk moment het karakter krijgt van een mysterie. iedere foto heeft diverse betekenissen; wanneer we iets te zien krijgen in de vorm van een foto is het of we een potentieel object van gefascineerdheid ontmoeten. de hoogste wijsheid die je over een fotobeeld kunt zeggen, is: hier heb je de oppervlakte. ga nu bedenken – of liever gezegd voelen, intuïtief aanvoelen – wat daar achter ligt, wat de werkelijkheid moet zijn als ze er zo uitziet. de foto, die zelf niets kan verklaren, vormt een onuitputtelijke uitdaging voor deducties, bespiegelingen en fantasieën. fotografie houdt in dat we kennis ontvangen over de wereld mits we die accepteren zoals de camera hem registreert. maar dit is het tegenovergestelde van begrip, dat namelijk begint met de wereld niet te accepteren zoals hij er uitziet. alle mogelijkheden voor begrip liggen verankerd in het vermogen ‘nee’ te kunnen zeggen. strikt genomen kun je via een foto juist nooit iets begrijpen. natuurlijk vullen foto’s lege plekken op in onze mentale voorstellingen van heden en verleden. jacob riis’ beelden van de misère in new york in de jaren tachtig van de negentiende eeuw zijn onthullend en leerzaam voor hen die nog niet wisten dat er tegen het eind van de negentiende eeuw in de amerikaanse steden werkelijk zo’n dickensiaanse armoede heerste. maar desondanks moet de camera in zijn weergave van de realiteit altijd meer verbergen dan onthullen. brecht wijst erop dat een foto van de kruppfabrieken in wezen niets over het concern onthult. in tegenstelling tot de amoureuze relatie, die gebaseerd is op het uiterlijk van de dingen, is begrip gebaseerd op het functioneren van de dingen. functioneren vindt plaats in de tijd, en moet dus in termen van tijd worden verklaard. alleen iets wat verhaalt, kan ons tot begrip brengen. de beperktheid van een fotografische kennis van de wereld ligt hierin dat ze nooit ethisch of politiek kan worden, al is ze in staat het geweten te prikkelen. de kennis die via foto’s wordt vergaard, zal altijd een soort sentimentalisme zijn, of het nu cynisch is of humanistisch. het zal een kennis voor een koopje zijn, een schijnkennis, een schijnwijsheid, zoals de daad van het fotograferen een schijnovermeestering, een schijnverkrachting is. het aantrekkelijke en provocerende van foto’s zit in het feit dat juist alles wat er, hypothetisch beschouwd, begrijpelijk aan is, niet kan praten. de alomtegenwoordigheid van foto’s heeft een onberekenbaar effect op onze ethische sensibiliteit. doordat de fotografie aan onze reeds overladen wereld nog een duplicaatwereld toevoegt van beelden, geeft ze ons het gevoel dat de wereld meer beschikbaar is dan in werkelijkheid het geval is. de behoefte om door foto’s de werkelijkheid bevestigd en de eigen ervaring versterkt te zien is een esthetische consumptiedrang waaraan iedereen momenteel verslaafd is. industriële samenlevingen maken hun burgers tot fotojunkies; fotograferen is de meest verleidelijke vorm van mentale vervuiling. onze schrijnende verlangens naar schoonheid, naar een middel om onder de oppervlakte te peilen, naar de verlossing en celebratie van het lichaam van de wereld – al die elementen van erotisch gevoel worden vervuld in het plezier dat we van foto’s hebben. maar er komen ook andere, minder bevrijdende gevoelens tot uiting. het is niet onjuist te beweren dat de mensen zich gedwongen voelen om foto’s te maken; om de beleving te veranderen in een manier van kijken. ten slotte wordt de beleving identiek met het fotograferen ervan, en komt het deelnemen aan een openbaar evenement steeds meer gelijk te staan met het kijken ernaar in de vorm van een foto. mallarmé, de meest logische van alle negentiende-eeuwse esthetici, zei dat alles op aarde bestaat om te eindigen als boek. tegenwoordig bestaat alles om te eindigen als foto. == ==

5. Ueel is geworden, heeft de dichtkunst (sinds apollinaire, eliot, pound en william carlos williams) zichzelf steeds meer betrokken verklaard bij het visuele. (‘geen waarheid buiten de dingen,’ verklaarde williams.) de toegewijdheid van de poëzie aan de concrete dingen en aan de autonomie van de taal van de dichter loopt parallel met de toegewijdheid van de fotografie aan het pure kijken. beide houden een discontinuïteit in; ontwrichte vormen, met als compensatie een nieuwe eenheid: namelijk de dingen uit hun verband rukken (om ze op een nieuwe manier te kunnen zien), en ze dan als ellips bij elkaar brengen volgens de dwingende maar vaak willekeurige noodzaak van subjectiviteit. == terwijl de meeste mensen bij het fotograferen alleen maar een overgeleverd schoonheidsbesef ondersteunen, verkeren de eerzuchtige beroepsfotografen meestal in de veronderstelling dat ze dat besef trotseren. een heroïsche modernist als weston ziet de fotografische onderneming als een elitair, profetisch, subversief en onthullend avontuur. bepaalde fotografen hadden de pretentie dat ze blakes opdracht vervulden, namelijk om de zinnen schoon te vegen, ‘aan anderen de levende wereld om hem heen te openbaren’, zoals weston zijn eigen werk beschreef, en ‘hun dingen te laten zien die aan hun eigen nietsziende blikken waren ontsnapt’. hoewel weston (net als strand) beweerde dat hij onverschillig stond tegenover de vraag of fotografie een vorm van kunst is, zitten de eisen die hij aan de fotografie stelde, nog vol met allerlei romantische veronderstellingen over de fotograaf als kunstenaar. in het tweede decennium van de twintigste eeuw hadden bepaalde fotografen zich vol overtuiging de erotiek van een avant-gardistische kunst eigen gemaakt; gewapend met een camera waren ze in een woest gevecht verwikkeld met conformistische sensibiliteiten, druk bezig pounds oproep om alles nieuw te maken na te komen. de fotografie – niet die ‘slappe schilderkunst zonder lef’, zegt weston met viriele verachting – is het best geschikt om ‘in de hedendaagse geest door te dringen’. tussen 1930 en 1932 staan de dagboeken (daybooks) van weston vol met stromen voorgevoelens van op handen zijnde veranderingen en bevestigingen van het belang van de visuele schoktherapie die de fotografen toepasten. ‘aan alle kanten storten de oude idealen in elkaar, en het accurate, compromisloze cameraoog is, en zal dat nóg meer worden, een wereldomvattende machtsfactor in de herwaardering van het leven’. westons opvatting over de strijd van de fotograaf heeft veel thema’s gemeen met het heroïsch vitalisme van de jaren twintig dat door d. h. lawrence populair werd; de bevestiging van het sensuele leven, de woede tegen de seksuele huichelachtigheid van de bourgeoisie, de moralistische verdediging van het persoonlijk egoïsme in dienst van de geestelijke roeping, een manlijk beroep op een-zijn met de natuur. (weston noemt de fotografie ‘een middel voor zelfontplooiing, een middel om zichzelf te ontdekken en te identificeren met alle manifestaties van fundamentele vormen, met de natuur, de bron’.) maar terwijl lawrence de totaliteit van de zintuiglijke gevoeligheid wilde herstellen, moet de fotograaf – ook al lijken zijn hartstochten nog zo sterk op die van lawrence – aandringen op de superioriteit van één bepaald zintuig: het zien. en in tegenstelling tot wat weston beweert, schept de gewoonte van de fotografische manier van kijken – dat wil zeggen, de realiteit zien als een reeks potentiële foto’s – eerder een gevoel van vervreemding dan een vereniging met de natuur. de fotografische manier van zien blijkt, wanneer men de pretenties ervan onderzoekt, voornamelijk een soort dis­sociatief kijken te zijn, een subjectieve gewoonte die wordt versterkt door de objectieve discrepanties tussen de manier waarop de camera en het menselijk oog zich ergens op richten en het perspectief beoordelen. in de eerste dagen van het fotograferen werden die discrepanties door het publiek vaak duidelijk opgemerkt. maar toen de mensen eenmaal geleerd hadden fotografisch te denken, spraken ze niet meer over fotografische verdraaiing, zoals dat werd genoemd. (nu wordt die verdraaiing in feite gezocht, zoals williams ivins jr. heeft opgemerkt.) een van de eeuwige successen van de fotografie is dus haar tactiek geweest om levende wezens te veranderen in dingen, en dingen in levende wezens. de paprika’s die weston in 1929 en 1930 fotografeerde, bezitten een weel­derigheid die zijn vrouwennaakten zelden hebben. zowel de naakten als de paprika zijn gefotografeerd ter wille van het vormenspel – maar het is kenmerkend dat het lichaam altijd dubbelgevouwen wordt getoond, met de handen en voeten verkort, en het vlees zo ondoorzichtig als maar mogelijk is bij normale belichting en diafragma, waardoor de sensualiteit van de lichaamsvorm wordt verminderd en de abstractie ervan verhoogd. de paprika wordt in close-up getoond, maar wel in zijn geheel, het velletje opgepoetst of geolied; het resultaat is dat men gaat zien wat een erotische suggestiviteit er kan uitgaan van een nadrukkelijk neutrale vorm, en dat de schijnbare tastbaarheid ervan wordt verhoogd. de bauhausdesigners waren verrukt van de vormschoon­heid in de industriële en wetenschappelijke fotografie; inderdaad zijn er door de camera bijna geen beelden gere­gistreerd die qua vorm zo boeiend waren als de foto’s die werden genomen door metallurgen en kristallografen. maar de benaderingswijze van het bauhaus tot de fotografie heeft niet lang geduurd. tegenwoordig vindt niemand meer dat de wetenschappelijke microfotografie de essentie is van de schoonheid die in foto’s wordt geopenbaard. in de hoofdtraditie van fotografische schoonheid heeft die schoonheid het stempel nodig van de menselijke beslissing: dat juist dat een goede foto kan worden en dat een goede foto commentaar oplevert. het bleek belangrijker de elegante vorm van een wasbak te onthullen – het onderwerp van een serie foto’s die weston in 1925 in mexico maakte – dan de poëtische grootsheid van een sneeuwvlok of een fossiel spoor. voor weston was schoonheid op zichzelf iets subversiefs – zoals leek te worden bevestigd toen sommige mensen zich ergerden aan zijn pretentieuze naakten. (in feite was weston degene die – gevolgd door kertész en bill brandt – de naaktfoto tot iets respectabels maakte.) tegenwoordig zijn de fotografen eerder geneigd de nadruk te leggen op de doodgewone menselijkheid van hun onthullingen. hoewel de fotografen nog steeds naar schoonheid zoeken, is men niet meer van mening dat de fotografie onder het schild van schoonheid een psychische doorbraak schept. ambitieuze modernisten als weston en cartier-bresson, die de fotogra­fie opvatten als een werkelijk nieuwe manier van zien (exact, intelligent en zelfs wetenschappelijk) zijn uitgedaagd door fotografen van een latere generatie als robert frank, die van het cameraoog verlangen dat het niet doordringend is maar democratisch, en die niet de pretentie hebben dat ze nieuwe normen voor het zien opstellen. westons verklaring dat ‘de fotografie de luiken heeft opengezet naar een nieuwe wereldversie’ lijkt typerend voor de al te zonnige verwach­tingen van het avant-gardisme in alle kunsten gedurende de eerste dertig jaren van de twintigste eeuw, verwachtingen waarvan men sindsdien is afgestapt. als de camera een psy­chische revolutie heeft ontketend, dan is dat toch nauwelijks in de positieve, romantische zin die weston voor ogen had. voor zover de fotografie de droge dekbladen van het gewoontekijken afpelt, schept ze een andere wijze van zien, die zowel intens als koel, meelevend als onverschillig is; bekoord kan worden door een onbeduidend detail, en verslaafd is aan incongruentie. maar het fotografisch zien moet voortdurend worden geïnjecteerd met nieuwe schokken – of ze nu het onderwerp of de techniek betreffen – om de indruk te wekken dat de gewone manier van kijken geweld wordt aangedaan. geprikkeld door de onthullingen van de fotografen, gaat het zien zich namelijk aan foto’s aanpassen. de avant-gardistische visie van strand in de jaren twintig, en van weston aan het eind van de jaren twintig en het begin van de jaren dertig, werd snel geassimileerd. hun rigoureus doorgedreven close-upstudies van planten, schelpen, bladeren, van ouderdom verschrompelde bomen, zeewier, wrakhout, afgesleten keien, pelikaanvleugels, knoestige cipreswortels en knoestige handen van arbeiders zijn clichés geworden van een louter fotografische zienswijze. iets waar vroeger een zeer intelligent oog voor nodig was om het te onderscheiden, kan nu iedereen zien. geïnstrueerd door foto’s is iedereen in staat zich dingen voor te stellen die vroeger behoorden tot de puur literaire fantasie, zoals de geografie van het lichaam. voorbeeld: een zwangere vrouw die zo is gefotografeerd dat haar lijf op een heuveltje lijkt, en een heuveltje dat zo is gefotografeerd dat het lijkt op het lijf van een zwangere vrouw. betere bekendheid geeft geen volledig afdoend antwoord op de vraag waarom bepaalde traditionele opvattingen verslijten, terwijl andere blijven bestaan. de slijtage ligt zowel op het morele vlak als op het vlak van de waarneming. strand en weston hadden zich nauwelijks kunnen voorstellen dat hun ideeën over schoonheid zo banaal konden worden, en toch lijkt dat onvermijdelijk wanneer men, zoals weston, een zo braaf schoonheidsideaal als volmaaktheid verlangt. terwijl de schilder, volgens weston, altijd ‘heeft getracht de natuur te verbeteren door zichzelf aan haar op te dringen’, heeft de fotograaf ‘bewezen dat de natuur een eindeloos aantal volmaakte “composities” biedt; overal orde’. achter de vechthouding van het esthetisch purisme van de modernist zou een verbazingwekkend gulle aanvaarding van de wereld schuilgaan. voor weston, die het grootste deel van zijn leven als fotograaf heeft doorgebracht aan de kust van californië, in de buurt van carmel, het walden van de jaren twintig, was het betrekkelijk gemakkelijk schoonheid en orde te vinden, terwijl het voor aaron siskind, een fotograaf van de generatie na strand en een new yorker die zijn loopbaan begon met het maken van architecturale foto’s en genrefoto’s van stadsmensen, een kwestie is van het scheppen van orde. ‘wanneer ik een foto maak,’ schrijft siskind, ‘wil ik dat het een volkomen nieuw object wordt, compleet en op zichzelf staand, waarvan de fundamentele hoedanigheid orde is.’ voor cartier-bresson betekent fotograferen ‘de structuur van de wereld ontdekken; genieten van het pure plezier van de vorm’, laten zien dat er ‘in deze chaos orde heerst’. (het zou wel eens onmogelijk kunnen blijken om over de volmaaktheid van de wereld te praten zonder zalvend te lijken.) maar alleen maar de volmaaktheid van de wereld laten zien was als schoonheidsideaal te sentimenteel en te ahistorisch om voor de fotografie stand te kunnen houden. het lijkt onvermijdelijk dat weston, die meer verknocht was aan abstractie en aan de ontdekking van vormen dan strand ooit was geweest, een veel beperkter oeuvre heeft geproduceerd dan strand. dus heeft weston zich nooit genoopt gevoeld om sociaal bewuste fotografie te maken en schuwde hij de steden, met uitzondering van de periode tussen 1923 en 1927 in mexico. strand voelde zich, evenals cartier-bresson, aangetrokken tot de pittoreske troosteloosheid en blessures van het stadsleven. maar zelfs ver van de natuur blijven zowel strand als cartier-bresson (we zouden er walker evans ook bij kunnen noemen) hun foto’s maken met hetzelfde kritische oog, dat overal orde ontdekt. het argument van stieglitz, strand en weston dat een foto in de eerste plaats mooi hoort te zijn (dat wil zeggen mooi van compositie), lijkt tegenwoordig te zwak en te onkritisch voor de harde feiten van de wanorde; zoals ook het optimisme ten aanzien van wetenschap en technologie dat ten grondslag ligt aan de opvatting over fotografie van het bauhaus, nu bijna verderfelijk lijkt. hoe bewonderenswaardig en hoe mooi ze ook zijn, westons foto’s zijn voor veel mensen minder interessant geworden, terwijl bijvoorbeeld de foto’s die zijn gemaakt door de primitieve engelse en franse fotografen uit het midden van de negentiende eeuw en door atget, nu meer dan ooit verrukken. het oordeel over atget (‘geen verfijnd technicus’) dat weston in zijn daybooks noteerde, geeft volkomen de samenhang weer van westons opvatting en zijn afstand tot de huidige smaak. ‘veel bedorven door halovorming en geen goede kleurcorrectie,’ noteert weston; ‘zijn instinct voor onderwerpen was scherp ontwikkeld, maar zijn manier van weergeven zwak – zijn constructie onvergeeflijk (...) zo vaak heb je het gevoel dat hij er net naast is.’ de moderne smaak stelt weston, met zijn voorliefde voor de volmaakte afdruk, in het ongelijk, en niet atget en de andere meesters van de volkse traditie van de fotografie. men is die onvolmaakte techniek juist gaan waarderen omdat ze de gezapige gelijkstelling van schoonheid en natuur doorbreekt. de natuur is meer een onderwerp geworden voor nostalgie en verontwaardiging dan een object voor bespiegelingen. dit wordt nog eens onderstreept door de afstand in smaak die er ligt tussen de majestueuze landschappen van ansel adams (westons meest bekende volgeling), met ook het laatste belangrijke grote werk in de bauhaustraditie: the anatomy of nature (1965) van andreas feininger, en de huidige fotografische beeldenschat van de natuurverontreiniging. zoals deze formalistische schoonheidsidealen achteraf gezien verbonden lijken te zijn met een bepaalde historische stemming, namelijk optimisme over de moderne tijd (de nieuwe visie, het nieuwe tijdperk), zo ging het verval van die normen van fotografische zuiverheid die zowel door weston als door de bauhausschool werden vertegenwoordigd, samen met de morele inzinking die we in de afgelopen decennia hebben meegemaakt. in de huidige historische stemming van desillusie werd het steeds moeilijker iets zinnigs te doen met het formalistische begrip tijdeloze schoonheid. er zijn duisterder, tijdsgebonden voorbeelden van schoonheid naar voren gekomen, die inspireerden tot een herwaardering van de fotografie van het verleden; en de moderne generaties van fotografen geven er, in een duidelijke afkeer van de schoonheid, de voorkeur aan wanorde te laten zien; ze destilleren er liever een anekdote uit (bij voorkeur verontrustend) dan er een geruststellende ‘vereenvoudigde vorm’ (de uitdrukking stamt van weston) van te isoleren. maar ondanks de verklaringen dat men streeft naar een indiscrete, niet-geposeerde, vaak harde fotografie om waarheid en geen schoonheid te onthullen maakt de fotografie de dingen nog steeds mooier dan ze zijn. zeer zeker is het de meest duurzame triomf van de fotografie geweest dat ze het talent bezat om schoonheid te kunnen ontdekken in nederige, stompzinnige, versleten dingen. de realiteit bezit op zijn minst een soort pathos. en dat pathos is... schoonheid. (de schoonheid van de armen bijvoorbeeld.) westons beroemde foto van een van zijn hartstochtelijk beminde zoons, ‘torso of neil’ (1925), lijkt mooi vanwege de fraaiheid van het model en vanwege de gedurfde compositie en de geraffineerde belichting – een schoonheid die de uitkomst is van vaardigheid en smaak. de rauwe, bij flitslicht gemaakte foto’s van jacob riis die hij maakte tussen 1887 en 1890, doen mooi aan vanwege de kracht van hun onderwerp: vuile, vormloze bewoners van onbestemde leeftijd van new yorkse krotten; en vanwege de toepasselijkheid van hun ‘foute’ omlijsting en van de botte contrasten die tot stand kwamen door het gebrek aan controle over toonwaarden – een schoonheid die de uitkomst is van amateurisme of onoplettendheid. de evaluatie van foto’s is altijd doorschoten met zulke esthetische dubbele normen. oorspronkelijk beoordeeld volgens de normen van de schilderkunst, die uitgaan van een bewust ontwerp waarbij alles wat niet wezenlijk is wordt geëlimineerd, werden de karakteristieke prestaties van het fotografisch kijken tot voor kort identiek gesteld met het werk van een betrekkelijk klein aantal fotografen die er, door middel van nadenken en inspanning, in slaagden boven het mechanische karakter van de camera uit te stijgen en te voldoen aan de normen voor kunst. maar het is inmiddels duidelijk geworden dat er geen inherent conflict bestaat tussen een mechanisch of naïef cameragebruik en een formele schoonheid van zeer hoge orde; er bestaat geen enkel soort foto waarin dat soort schoonheid niet aanwezig zou kunnen zijn; een pretentieloos functioneel kiekje kan visueel even interessant, even welsprekend en even mooi zijn als de meest geroemde foto’s die tot het domein van de schone kunsten worden gerekend. in de fotografie is deze democratisering van de formele normen het logisch tegendeel van haar democratisering van het schoonheidsbegrip. terwijl de schoonheid per traditie was verbonden met de ideale voorbeelden (de representatieve kunst van de klassieke grieken liet alleen jeugd zien, het lichaam in zijn volmaaktheid), hebben foto’s onthuld dat ze overal bestaat. samen met mensen die zich mooi maken voor de camera, hebben de onaantrekkelijken en de ontevredenen hun eigen schoonheid toebedeeld gekregen. voor een fotograaf bestaat er tenslotte geen verschil – en geen esthetisch voordeel – tussen het streven de wereld mooier te maken en het tegengestelde streven om de wereld te ontmaskeren. zelfs fotografen die het beneden zich achten om hun portretten te retoucheren – een punt van eer voor allerlei ambitieuze portretfotografen, te beginnen met nadar – hadden de neiging hun model op bepaalde manieren te beschermen tegen de al te onthullende blik van de camera. het is trouwens typerend dat portretfotografen, die uit hoofde van hun beroep beschermend optreden ten opzichte van beroemde gezichten die, zoals dat van garbo, werkelijk ideaal zijn, graag jagen op ‘echte’ gezichten, die over het algemeen worden gezocht onder naamlozen, armen, maatschappelijk weerlozen, ouden, geesteszieken – mensen die onverschillig staan tegenover de agressiviteit van de camera (of niet bij machte zijn ertegen te protesteren). twee portretten die strand in 1916 maakte van slachtoffers van de stad, ‘blind woman’ en ‘man’, horen tot de eerste resultaten van die speurtocht, uitgevoerd in close-up. in de ergste jaren van de duitse crisis maakte helmar lerski een heel compendium verontrustende gezichten, in 1931 uitgegeven onder de titel köpfe des alltags. de betaalde modellen voor wat lerski zijn ‘objectieve karakterstudies’ noemde – waarin brutaalweg en meer dan levensgroot de poriën, rimpels en huidontsieringen werden onthuld – waren werkloze bedienden, opgedoken via een arbeidsbureau, bedelaars, straatvegers, venters en wasvrouwen. de camera kan clement zijn, maar is tevens een expert in wreedheid. maar uit die wreedheid komt alleen maar een ander soort schoonheid voort, volgens de surrealistische voorkeuren die de fotografische smaak beheersen. terwijl de modefotografie erop is gebaseerd dat iets op een foto mooier kan lijken dan in het werkelijke leven, is het dus niet verwonderlijk dat sommige fotografen die de mode dienen, zich ook voelen aangetrokken tot niet-fotogenieke modellen. de flatterende modefoto’s van avedon worden volmaakt aangevuld door het werk waarin hij optreedt als iemand die weigert te vleien, zoals in de elegante, meedogenloze portretten die avedon in 1972 van zijn stervende vader maakte. de traditionele functie van het portretschilderen, namelijk het model mooier maken of idealiseren, blijft het streven van het pretentieloze fotograferen en van de commerciële fotografie, maar in de fotografie als kunst heeft die functie veel korter geduurd. over het algemeen is de eer naar de cordelia’s gegaan. als middel van een bepaalde reactie tegen het conventioneel mooie heeft de fotografie haar nut bewezen door ons gevoel voor wat esthetisch aangenaam is veel ruimer te maken. soms vindt die reactie plaats uit naam van de waarheid, maar soms ook uit naam van de gekunsteldheid of mooier makende leugentjes; zo ontwikkelt zich in de modefotografie al meer dan tien jaar een repertoire van paroxismale gebaren die onmiskenbaar de invloed verraden van het surrealisme. (‘schoonheid moet stuiptrekkend zijn, of zal er helemaal niet zijn’, schreef breton.) zelfs de meest barmhartige fotojournalistiek staat onder druk om aan twee soorten verwachtingen tegelijk te voldoen, namelijk die welke voortkomen uit het feit dat wij een foto bijna altijd surrealistisch bekijken, en die welke zijn geschapen door onze overtuiging dat bepaalde foto’s een reële en belangrijke informatie over het leven verschaffen. de foto’s die w. eugene smith in de tweede helft van de jaren zestig maakte in het japanse vissersdorp minamata, waar de meeste bewoners verminkt zijn en een langzame dood sterven door kwik­vergiftiging, ontroeren ons omdat ze een lijden documenteren dat onze verontwaardiging opwekt, maar doen tegelijk een afstand ontstaan omdat het zulke prachtige foto’s zijn van het lijden die voldoen aan de surrealistische normen van schoonheid. smith’ foto van een stervende jongen die op de schoot van zijn moeder ligt te stuiptrekken, fungeert als een piëta voor de wereld van de slachtoffers van de pest die door artaud werd uitgeroepen tot het onderwerp bij uitstek voor de moderne dramaturgie; inderdaad zou de hele serie als beeld kunnen dienen voor artauds théâtre de la cruauté. omdat elke foto slechts een fragment is, hangt het morele en emotionele gewicht af van de context waarin hij wordt geplaatst. een foto verandert naar gelang het verband waarin wij hem zien. smith’ foto’s van minamata zullen op een contactafdruk dus anders lijken dan op een tentoonstelling, of bij een politieke demonstratie, of in een politiedossier, of in een fotoblad, of in een nieuwstijdschrift, of in een boek, of in een kamer aan de muur. elk van deze situaties suggereert een ander gebruik van foto’s, maar geen ervan stelt de betekenis ervan zeker. wat wittgenstein betoogde voor woorden: dat de betekenis het gebruik is, geldt voor elke foto. op die manier draagt de aanwezigheid en de verspreiding van alle foto’s dan ook bij tot de uitholling van het begrip ‘betekenis’, tot het verkavelen van de waarheid in betrekkelijke waarheden, wat door het moderne liberale bewustzijn vanzelfsprekend wordt gevonden. sociaal geëngageerde fotografen veronderstellen dat hun werk een soort stabiele betekenis kan overbrengen, de waarheid kan onthullen. maar de betekenis is gedoemd te verwateren, gedeeltelijk doordat een foto altijd een object in een bepaald verband is; dat wil zeggen dat elk verband waarin een foto rechtstreeks (met name politiek) nut kan hebben, onvermijdelijk wordt gevolgd door andere samenhangen waarin dat nut wordt verzwakt en steeds minder relevant wordt. dit proces, waarbij oorspronkelijke toepassingen veranderd en ten slotte verdrongen worden door volgende toepassingen – in het bijzonder door het debat over kunst waarin elke foto kan worden verwikkeld –, is een van de hoofdkenmerken van de fotografie. sommige foto’s, zelf beelden, verwijzen ons van meet af aan niet alleen naar het leven, maar ook naar andere beelden. de foto van het lijk van che guevara, die de boliviaanse autoriteiten in oktober 1967 aan de wereldpers vrijgaven, en die hem toont op een draagbaar die is geplaatst op een cementen trog in een stal, omringd door een boliviaanse kolonel, iemand van de amerikaanse inlichtingendienst en een stel journalisten en soldaten, resumeert niet alleen de bittere realiteit van de huidige latijns-amerikaanse geschiedenis, maar vertoont, zoals john berger heeft aangetoond, in zekere zin een onopzettelijke gelijkenis met mantegna’s dode christus en rembrandts anatomische les van dr. tulp. een van de elementen die de foto onweerstaanbaar maken, is de compositaire gelijkenis met die twee schilderijen. maar het feit dat die foto zo onvergetelijk is, duidt meteen op de mogelijkheid dat hij wordt gepolitiseerd en een tijdloos beeld wordt. de beste dingen die over fotografie zijn geschreven, komen uit de hoek van moralisten – marxisten of salonmarxisten – die verslaafd waren aan foto’s, maar zich onbehaaglijk voelden over de onverbiddelijke manier waarop de fotografie de dingen mooier maakt. zoals walter benjamin in 1934 in een toespraak in het institut pour l’etude du fascisme in parijs opmerkte, is de camera: == niet meer in staat een woonkazerne of een vuilnisbelt te fotograferen zonder die te herscheppen. om maar te zwijgen van een rivierdam of een fabriek van elektrische kabels; tegenover die bouwsels kan de fotografie alleen nog maar zeggen: ‘wat mooi’ (...) de camera is erin geslaagd armoe tot iets verachtelijks te maken door het op een modieuze, technisch volmaakte manier te verwerken tot object van genoegen. == moralisten die van foto’s houden, hopen altijd dat woorden de foto zullen redden. (de tegenovergestelde benadering is die van de museumcurator die, om het werk van een fotojournalist tot kunst te verheffen, zijn foto’s laat zien zonder hun oorspronkelijk onderschrift.) ook benjamin meende dat een foto door het juiste onderschrift ‘kon worden gered van de ravage van modieusheid en er een revolutionaire gebruikswaarde op kan worden overgedragen’. hij drong erop aan dat schrijvers zouden gaan fotograferen om te laten zien hoe het moest. de sociaal geëngageerde schrijvers zijn zich niet op de camera gaan toeleggen, maar ze hebben zich wel vaak laten ronselen of zijn er vrijwillig toe overgegaan de waarheid onder woorden te brengen waarvan foto’s getuigen, zoals james agee deed in de teksten die hij in let us now praise famous men bij de foto’s van walker evans heeft geschreven, of zoals john berger deed in zijn essay over de foto van de dode che guevara, want dat essay was feitelijk een uitgebreid onderschrift waarin werd getracht de politieke associaties en morele betekenis van de foto te benadrukken, omdat berger hem eigenlijk esthetisch te bevredigend en in iconografisch opzicht te suggestief vond. de korte film letter to jane (1972) van godard en gorin komt neer op een soort antionderschrift bij één foto, een vlijmscherpe kritiek op een foto van jane fonda, die werd genomen tijdens een bezoek aan noord-vietnam. (de film is tevens een schoolvoorbeeld van hoe men elke foto zou moeten interpreteren, hoe men de niet-onschuldige aard van het kader, de hoek en het brandpunt van een foto moet ontcijferen.) door de betekenis die de foto (fonda met een uitdrukking van verwarring en medelijden luisterend naar een anonieme vietnamese vrouw die de verwoestingen beschrijft van een amerikaans bombardement) kreeg toen hij werd gepubliceerd in het franse geïllustreerde blad l’express, werd in bepaald opzicht de betekenis verdraaid die hij voor de noord-vietnamezen had die hem hadden vrijgegeven. maar zelfs nog doorslaggevender dan de verandering van de foto door de nieuwe plaatsing was de manier waarop de revolutionaire gebruikswaarde die hij voor de noord-vietnamezen had, werd gesaboteerd door wat l’express er als onderschrift bij zette. ‘deze foto,’ verklaren godard en gorin, ‘is net als elke andere foto fysiek stom. hij spreekt door middel van de tekst die eronder staat.’ in feite spreken woorden een luidere taal dan foto’s. onderschriften hebben de neiging om dat wat onze ogen zien te overschreeuwen, maar geen enkel onderschrift is in staat om permanent de betekenis van een foto te beperken of veilig te stellen. wat de moralisten van een foto eisen is iets wat geen foto kan doen, namelijk spreken. het onderschrift is de ontbrekende stem, en er wordt van verwacht dat die spreekt uit naam van de waarheid. maar zelfs een volkomen accuraat onderschrift is slechts een (noodzakelijk sprekende) interpretatie van de foto. en het pakje van het onderschrift wordt net zo gemakkelijk aan- als uitgetrokken. het kan nooit verhinderen dat elk argument of moreel pleidooi dat door een foto (of een stel foto’s) moet worden ondersteund, ondermijnd wordt door het veelvoud van betekenissen dat iedere foto al bij voorbaat in zich draagt; of dat het wordt besmet met de hebzuchtige mentaliteit die in elke manier van fotograferen en foto’s verzamelen ligt opgesloten, of met de esthetische relatie tot het onderwerp die elke foto onvermijdelijk aanbiedt. zelfs foto’s die hartverscheurend getuigen van een specifiek historisch moment, stellen hun onderwerp ter beschikking onder het aspect van een soort eeuwigheid: schoonheid. de foto van che guevara is uiteindelijk... mooi, zoals de man zelf, en zoals de mensen van minamata, en zoals het joodse jongetje dat in 1943 werd gefotografeerd tijdens een razzia in het getto van warschau, met zijn armen omhoog, plechtig van doodsangst, de foto die door de zwijgende heldin uit bergmans film persona werd meegenomen naar een psychiatrische inrichting om over te mediteren als fotosouvenir van het wezen van de tragiek. zelfs fotowerk dat met de beste bedoelingen is gemaakt en van de juiste ondertitels is voorzien, resulteert in een consumptiemaatschappij altijd in de ontdekking van schoonheid. de beeldschone compositie en het elegante perspectief van de foto’s van lewis hine van uitgebuite kinderen in amerikaanse fabrieken en mijnen rond 1900 overleven gemakkelijk de relevantie van het onderwerp. de beschermde middleclass bewoners van het welvarende deel van de wereld – de gebieden waar de meeste foto’s worden gemaakt en verbruikt – raken voornamelijk via de camera op de hoogte van de verschrikkingen die er in de wereld plaatsvinden; foto’s kunnen verontrusten en doen dat ook inderdaad. maar de esthetiserende tendens van de fotografie is zo sterk dat hetzelfde medium dat verontrusting teweegbrengt, die ook weer neutraliseert. de camera miniaturiseert de beleving en verandert de geschiedenis in een schouwspel. in dezelfde mate waarin foto’s mededogen scheppen, breken ze dat mededogen weer af en plaatsen ze de gevoelens op een afstand. het realisme van de fotografie schept een bepaalde verwarring over de realiteit die tegelijk (op de lange duur) moreel pijnstillend werkt en (zowel op de lange als op de korte duur) stimulerend voor de zinnen. vandaar dat de fotografie onze ogen schoonveegt. dat is de nieuwe manier van kijken waar iedereen de mond van vol had. == wat de morele pretenties ook mogen zijn waar men ten behoeve van de fotografie aanspraak op maakt, het voornaamste effect ervan is dat de wereld wordt veranderd in een warenhuis of een museum-zonder-muren waarin elk onderwerp wordt gedegradeerd tot verbruiksartikel en gepromoveerd tot onderwerp voor esthetische waardering. via de camera worden mensen klanten of toeristen van de realiteit, of van de réalités, zoals de naam van het franse fotoblad suggereert, want de realiteit wordt opgevat als een meervoud, een soort fascinerende grabbelton. doordat foto’s het exotische dichterbij brengen, en het bekende, huiselijke tot iets exotisch maken, maken ze de hele wereld bereikbaar als object voor taxatie. voor fotografen die er zich niet toe beperken hun eigen obsessies te projecteren, zijn er overal treffende momenten en mooie onderwerpen. de meest heterogene onderwerpen worden dan bij elkaar gebracht in de fictieve eenheid die de ideologie van het humanisme biedt. aldus bestaat volgens een bepaalde criticus de grootheid van de foto’s die paul strand maakte in de laatste periode van zijn leven – toen hij van de briljante ontdekkingen van het abstraherende oog overstapte op de toeristische, wereld-bloemlezende opdrachten van de fotografie – uit het feit dat ‘zijn mensen, of dat nu een zwerver uit de bowery is, of een mexicaanse peón, of een agrariër uit new england, of een italiaanse boer, of een franse handwerksman, of een visser uit bretagne of van de hebriden, of een egyptische fellah, of een dorpsidioot, of de grote picasso, allen dezelfde heroïsche eigenschap hebben meegekregen: menselijkheid’. en wat is die menselijkheid? dat is de eigenschap die dingen met elkaar gemeen hebben wanneer ze als foto worden gezien. de drang om foto’s te nemen is in principe niet-selectief, want de praktijk van het fotograferen is nu eenmaal gelijk gesteld met de opvatting dat alles ter wereld interessant kan worden gemaakt door de camera. maar die interessantheid is net als de eigenschap van de zichtbare menselijkheid een lege eigenschap. de fotografische macht over de wereld met zijn onbeperkte productie van notities van de werkelijkheid maakt alles homoloog. de fotografie is, wanneer ze reportages maakt, net zo beperkend als wanneer ze schone vormen onthult. door het ding-achtige van mensen en het menselijke van dingen te onthullen verandert de fotografie de werkelijkheid in een tautologie. wanneer cartier-bresson naar china gaat, laat hij ons zien dat er in china mensen zijn, en dat die mensen chinees zijn. foto’s worden vaak aangehaald als hulpmiddel voor nader begrip en tolerantie. in het humanistisch jargon bestaat de hoogste roeping van de fotografie erin dat ze de mens verklaart aan de mens. maar foto’s verklaren niets; ze constateren alleen maar. robert frank was gewoon eerlijk toen hij verklaarde dat ‘om een authentiek eigentijds document te produceren de visuele indruk zo sterk moet zijn dat de uitleg ervan tot nul wordt gereduceerd’. als een foto een boodschap is, is die boodschap zowel doorzichtig als mysterieus. zoals arbus opmerkte: ‘een foto is een geheim van een geheim. des te meer hij je vertelt, des te minder weet je.’ ondanks de illusie dat er door de fotografie meer begrip is gekomen lokt het kijken via foto’s in werkelijkheid een hebzuchtige relatie tot de wereld uit, waardoor een esthetisch besef wordt aangekweekt en de emotionele afstandelijkheid wordt bevorderd. de kracht van een foto ligt in het feit dat hij de mogelijkheid openlaat om momenten die in de normale tijdstroom onmiddellijk door andere worden vervangen, nader te onderzoeken. dit doen stollen van de tijd – de arrogante, aangrijpende ‘stasis’ van iedere foto – heeft een aantal nieuwe, ruimere schoonheidsnormen opgeleverd. maar een waarheid die kan worden geleverd op een los moment – hoe significant of doorslaggevend dat moment ook mag zijn – moet wel goed begrepen kunnen worden. in tegenstelling tot wat door de humanistische aanspraken ten behoeve van de fotografie wordt gesuggereerd, komt de kracht van de camera om de realiteit in iets moois te veranderen voort uit een bepaalde zwakheid om de waarheid over te brengen. de reden dat het humanisme de heersende ideologie is geworden van de eerzuchtige beroepsfotograaf, ter vervanging van de formalistische argumenten voor zijn speurtocht naar schoonheid, is dat daarmee de begripsverwarring over waarheid en schoonheid wordt gemaskeerd die aan de fotografische onderneming ten grondslag ligt. == 3 het beperken van de fotografie tot een onpersoonlijke manier van zien heeft natuurlijk voorstanders gehouden. de surrealisten meenden dat de fotografie dusdanig bevrijdend was, dat ze uitsteeg boven de louter persoonlijke expressie. breton noemt in het begin van zijn essay uit 1920 over max ernst de praktijk van het automatisch schrijven ‘een ware fotografie van het denken’, waarbij hij de camera beschouwt als ‘een blind instrument’ waarvan de superioriteit in ‘het imiteren van uiterlijkheden de genadeslag heeft toegebracht aan de oude manieren van expressie, zowel in de schilderkunst als in de poëzie’. in het esthetische kamp van de tegenstanders namen de theoretici van het bauhaus een niet ongelijk standpunt in, toen ze de fotografie behandelden als een onderdeel van design, zoals de architectuur; creatief maar onpersoonlijk, onbelemmerd door ijdelheidjes zoals een schilderachtig oppervlak, of een persoonlijke toets. in zijn boek malerei, fotografie, film (1927) prijst moholy-nagy de camera omdat die ‘de zindelijkheid van de optiek’ aan de orde stelt, waardoor uiteindelijk ‘dat schilderachtige associatiepatroon van de fantasie zal worden afgeschaft (...) dat op onze manier van kijken werd gestempeld door de grote individuele schilders’. 4 de grote invloed die de fotografie heeft uitgeoefend op de impressionisten, is een gemeenplaats geworden in de kunstgeschiedenis. het is beslist niet overdreven om met stieg­litz te zeggen dat ‘impressionistische schilders aanhangers zijn van een compositiestijl die puur fotografisch is’. de manier waarop de camera de realiteit vertaalt in sterk gepolariseerde gebieden van licht en donker, het eigenmachtige besnoeien van het beeld in de fotografie, de geringe interesse van de fotograaf om de ruimte, in het bijzonder de achtergrondruimte, duidelijk zichtbaar te maken, waren de voornaamste inspiratiebronnen voor de verklaringen van wetenschappelijke interesse in de eigenschappen van het licht van de impressionistische schilders, en voor hun experimenten met vervlakte perspectieven, ongewone gezichtshoeken en gedecentraliseerde vormen die worden afgesneden door de rand van het schilderij. (‘ze beelden het leven af in stukken en brokken,’ zoals stieglitz in 1909 opmerkte.) een historisch detail: de allereerste impressionistische tentoonstelling (april 1874) werd gehouden in nadars fotoatelier op de boulevard des capucines in parijs

6. Op te stellen om de werkelijkheid te begrijpen zonder gebruik te maken van afbeeldingen. maar toen dat model in het midden van de negentiende eeuw ten slotte bereikbaar leek, en de oude religieuze en politieke illusies het veld moesten ruimen voor de opmars van een humanistische en wetenschappelijke denkwijze, bleef de te verwachten massale overloop tot de realiteit uit. in de nieuwe eeuw van ongeloof werd de onderdanige trouw aan afbeeldingen integendeel nog versterkt. nu men zijn geloof niet langer kon wijden aan realiteiten die men begreep in de vorm van afbeeldingen, schonk men het aan realiteiten die men begreep als afbeeldingen, met andere woorden illusies. in zijn voorwoord voor de tweede druk (1843) van the essence of christianity (das wesen des christentums) zegt feuerbach dat onze tijd ‘de afbeelding prefereert boven het ding, de kopie boven het origineel, de voorstelling boven de realiteit, de schijn boven het wezen’, terwijl hij aldoor beseft dat hij zelf precies hetzelfde doet. zijn waarschuwende verzuchting werd in de twintigste eeuw veranderd in de bijna alom geaccepteerde diagnose dat een samenleving ‘modern’ mag worden genoemd wanneer het produceren en consumeren van afbeeldingen een van haar hoofdactiviteiten is; wanneer afbeeldingen die de buitengewone macht hebben om te bepalen wat we van de werkelijkheid eisen, en die de begeerde surrogaten zijn geworden van ervaring uit de eerste hand, onmisbaar zijn geworden voor de gezondheid van de economie, de stabiliteit van het staatsbestel en het vinden van persoonlijk geluk. feuerbachs uitspraak, die hij enkele jaren na de uitvinding van de camera neerschreef, lijkt vooral een voorgevoel te zijn van de invloed van de fotografie. want het zijn voornamelijk fotografische afbeeldingen die in de moderne samenleving een praktisch onbeperkt gezag hebben; en dat dit gezag zo veelomvattend is, komt voort uit eigenschappen die karakteristiek zijn voor afbeeldingen die met de camera zijn gemaakt. zulke afbeeldingen zijn inderdaad in staat de werkelijkheid te overmeesteren, omdat een foto eerst en vooral niet zonder meer een afbeelding is (zoals een schilderij) en een interpretatie van de werkelijkheid, maar ook een spoor dat soms rechtstreeks van de realiteit is afgedrukt, zoals een voetafdruk of een dodenmasker. terwijl een schilderij nooit meer is dan het constateren van een interpretatie, zelfs wanneer het aan de fotografische normen van natuurgetrouwheid voldoet, is een foto altijd op zijn minst de registratie van een uitstraling (lichtgolven die door objecten worden teruggekaatst), een afdruk van het onderwerp zoals geen schilderij het zou kunnen realiseren. als de shakespeare-fans moesten kiezen tussen twee alternatieve fantasieën: dat holbein de jongere lang genoeg had geleefd om een portret te schilderen van de bard, óf dat er vroeg genoeg een prototype van de camera was uitgevonden om hem te fotograferen, zouden de meesten de foto kiezen. niet alleen omdat de foto waarschijnlijk zou laten zien hoe shakespeare er werkelijk uitzag, want zelfs als de hypothetische foto nog maar nauwelijks zichtbaar zou zijn en zou zijn verbleekt tot een bruinachtige schaduw, zouden we hem waarschijnlijk nog prefereren boven een prachtige holbein erbij. maar het bezit van een foto van shakespeare zou net zoiets zijn als een nagel van het heilige kruis in je bezit hebben. in de meeste moderne uitingen van bezorgdheid over het feit dat de echte wereld meer en meer wordt vervangen door een schaduwwereld, blijft, zoals bij feuerbach, de platonische minachting voor de afbeelding doorklinken, waarvan men zegt dat ze echt is in zoverre als ze op iets echts lijkt, maar onecht omdat ze niet meer is dan een gelijkenis. toch zit men er in de eeuw van de fotografische afbeeldingen met dit eerbiedwaardige, naïeve realisme een beetje naast, want de ongenuanceerde tegenstelling tussen de afbeelding (de ‘kopie’) en het afgebeelde ding (het ‘origineel’) – die plato herhaaldelijk illustreert met het voorbeeld van een schilderwerk – is niet zo gemakkelijk van toepassing op een foto. evenmin draagt die tegenstelling bij tot nader begrip van de oorsprong van het maken van afbeeldingen, in de tijd dat het nog een praktische, magische activiteit was, een manier om jezelf macht toe te eigenen of over iets macht te krijgen. e.h. gombrich heeft opgemerkt dat des te verder we teruggaan in de geschiedenis, des te minder scherp het onderscheid wordt tussen de beeltenis en het ding zelf; in primitieve culturen waren ding en beeltenis eenvoudig twee verschillende, althans fysiek verschillende, manifestaties van eenzelfde energie of geest. vandaar de veronderstelling dat beeltenissen zo doeltreffend waren om machtige personen of wezens gunstig te stemmen of in je macht te krijgen. die machten en die wezens waren daarin aanwezig. voor de voorvechters van de realiteit, van plato tot feuerbach, is het gelijkstellen van het beeld aan alleen de uiterlijke verschijning – waarbij ze er dus van uitgaan dat het beeld iets volkomen anders is dan het afgebeelde object – een onderdeel van een proces van ontwijding dat ons onherroepelijk scheidt van de wereld der gewijde perioden en plaatsen, waarin men geloofde dat de afbeelding deelnam aan de realiteit van het afgebeelde object. het spreekt voor de originaliteit van de fotografie dat ze – precies op het moment waarop in de lange, steeds meer seculiere geschiedenis van de schilderkunst de secularisatie haar volle triomf beleeft – op volkomen seculiere voorwaarden iets van de primitieve status van de afbeelding laat herleven. ons onbedwingbare gevoel dat het fotografische proces iets magisch is, is dus wezenlijk gefundeerd. niemand gelooft dat een schilderij naar model op enige wijze deel heeft aan de stoffelijkheid van zijn onderwerp – een schilderij stelt hoogstens iets voor of verwijst ergens naar. een foto lijkt echter niet alleen op zijn onderwerp bij wijze van huldeblijk – maar vormt een deel van dat onderwerp, is er een uitbreiding van; tegelijk is het een krachtig middel om dat onderwerp in je bezit te krijgen en er macht over te krijgen. fotograferen betekent in diverse vormen een manier om iets te verwerven. in de eenvoudigste vorm beschikken we in de foto over een surrogaatbezit van een dierbaar persoon of ding, een vormbezit dat de foto enigszins het karakter verleent van een uniek voorwerp. in een andere vorm verschaft de foto ons de positie van een consument ten opzichte van de gebeurtenissen, zowel gebeurtenissen die deel uitmaken van onze eigen ervaring, als die welke daarbuiten liggen – een onderscheid dat door dit gewoontevormende consumentenschap wordt verdoezeld. een derde vorm van verwerving is het soort informatie dat we, in plaats van ervaring, kunnen krijgen via apparaten die afbeeldingen maken en afbeeldingen vermenigvuldigen. uit­eindelijk blijft de belangrijkheid van fotobeelden als medium waardoor steeds meer gebeurtenissen ons ervaringsgebied binnen komen, slechts een bijproduct van hun doelmatigheid in het verschaffen van kennis die is losgemaakt van de ervaring. dit laatste is de meest omvattende vorm van fotografische verwerving. als iets wordt gefotografeerd, wordt het een deel van een informatiesysteem, ingepast in classificatiestelsels en opbergsystemen die zich uitstrekken van de min of meer chronologische volgorde van kiekjes in een familiealbum tot aan de voortdurende opeenhoping en uiterst nauwkeurige rangschikking die nodig is voor de toepassing van de fotografie bij weersvoorspellingen, astronomie, microbiologie, geologie, politiewerk, medische opleiding en diagnoses, militaire verkenningen en kunstgeschiedenis. foto’s zorgen niet alleen voor een nieuwe definitie van de materie van de dagelijkse ervaringen (mensen, dingen, gebeurtenissen, alles wat we met het blote oog kunnen zien, al bekijken we niet alles met dezelfde ogen en letten we vaak niet op), maar voegen er nog enorme hoeveelheden materiaal aan toe dat we helemaal niet kunnen zien. op die manier wordt de werkelijkheid als zodanig opnieuw gedefinieerd; als onderwerp voor een tentoonstelling, als geregistreerd materiaal voor een onderzoek, als doelwit voor toezicht. door die fotografische verkenning en verdubbeling van de wereld worden continuïteiten verbrokkeld en de stukken ervan in een nooit eindigend dossier gestopt, dat controlemogelijkheden verschaft die zelfs de stoutste verwachtingen onder het vroegere registratiestelsel voor informatie – het schrijven – te boven gaan. dat fotografische registratie altijd een potentieel controlemiddel is, werd al ingezien toen die macht nog in de kinderschoenen stond. in 1850 noteerde delacroix in zijn journal het succes van sommige ‘fotografische experimenten’ in cambridge, waar astronomen die bezig waren de zon en de maan te fotograferen, erin waren geslaagd een speldenknopachtige indruk te krijgen van de ster vega. hij voegde er de volgende ‘merkwaardige’ opmerking aan toe: == aangezien het licht van de ster waarvan een daguerreo­type is gemaakt, twintig jaar nodig heeft gehad om de ruimte door te reizen die de ster van de aarde scheidt, volgt daaruit dat de lichtstraal die op de gevoelige plaat is gefixeerd, de hemelbol al geruime tijd had verlaten voordat daguerre het proces ontdekte door middel waarvan wij zojuist over dit licht controle hebben gekregen. == de opmars van de fotografie heeft de onbeduidende ideeën over controle zoals delacroix die koesterde, ver achter zich gelaten, en de verschillende vormen waarin een foto controle kan verschaffen over het gefotografeerde object steeds feitelijker gemaakt. de technologie, die de mate waarin de afstand tussen fotograaf en onderwerp invloed uitoefent op de nauwkeurigheid en de grootte van de afbeelding, al tot een minimum heeft teruggebracht, heeft de mogelijkheid geschapen om zowel dingen te fotograferen die onvoorstelbaar klein zijn, als zaken die onvoorstelbaar veraf liggen, zoals sterren; heeft het fotograferen zelfs onafhankelijk gemaakt van het licht (infrarode fotografie); het foto-object bevrijd van zijn beperktheid tot twee dimensies (holografie); de tijd tussen het instellen van het apparaat en het moment dat men de foto in handen krijgt, ingekrompen (vanaf de eerste kodak, toen er weken nodig waren voordat de foto’s in ontwikkelde staat terugkwamen bij de amateurfotograaf, tot aan de polaroid waar de foto na een paar seconden uit rolt); en heeft niet alleen gemaakt dat afbeeldingen gingen bewegen (film) maar heeft zelfs bereikt dat ze gelijktijdig worden geregistreerd en overgebracht (video). kortom, de technologie heeft van de fotografie een ongeëvenaard medium gemaakt om het menselijk gedrag te ontcijferen, te voorspellen en te beïnvloeden. de fotografie heeft een bepaalde macht die geen ander beeldvormend procédé ooit heeft bezeten, want in tegenstelling tot vroegere procédés is de fotografie niet afhankelijk van een beeldenmaker. hoe zorgvuldig de fotograaf ook te werk gaat bij het voorbereiden en leiden van het procédé, het proces zelf blijft een optisch-chemisch (of elektronisch) proces dat automatisch functioneert, en waarvan de apparatuur onvermijdelijk zal worden gewijzigd om de werkelijkheid nog gedetailleerder en dus bruikbaarder in kaart te brengen. door het feit dat die afbeeldingen op een mechanische manier geboren worden en een zeer letterlijke macht overdragen, is er een nieuwe relatie ontstaan tussen beeld en werkelijkheid. en hoewel men van de fotografie ook zou kunnen zeggen dat ze de primitiefste relatie in ere herstelt – waarbij beeld en object gedeeltelijk samenvallen – wordt de potentie van het beeld nu op een heel andere manier ervaren. volgens het primitieve besef van de doelmatigheid van het beeld ging men ervan uit dat de afbeeldingen de eigenschappen van de werkelijke dingen bezaten, maar wij hebben de neiging om aan de werkelijke dingen de eigenschappen van de afbeelding toe te schrijven. zoals iedereen weet, zijn primitieve volken bang dat de camera hen zal beroven van een deel van hun wezen. in een memoire die nadar in 1900 publiceerde aan het eind van een zeer lang leven, vertelt hij dat balzac een soortgelijke ‘vage angst’ had om te worden gefotografeerd. volgens nadar gaf balzac hiervoor de verklaring dat == iedereen in zijn natuurlijke staat bestaat uit een reeks schimmige beelden die tot in het oneindige in lagen op elkaar liggen, en gewikkeld zijn in oneindige dunne vliesjes (...) aangezien de mens nog nooit in staat is geweest iets te scheppen, dat wil zeggen iets materieels te maken uit een schim, iets ontastbaars, of uit niets iets te maken, wordt bij iedere daguerriaanse operatie dus de hand gelegd op een van die lagen van het lichaam waarop die handeling zich concentreert, en wordt dat laagje losgemaakt van het geheel en opgebruikt. == het lijkt kenmerkend voor balzac om aan dit soort schroom te lijden. ‘was balzacs angst voor de daguerreotypie echt of aanstellerij?’ vraagt nadar zich af. ‘hij was echt (...)’, aangezien de fotografische procedure als het ware een materialisatie is van het origineelste aspect van balzacs techniek als romanschrijver. de werkwijze van balzac bestond eruit dat hij, net als bij een fotografische vergroting, kleine details vergrootte en niet bij elkaar passende karaktertrekken of details naast elkaar plaatste, zoals bij een fotografische lay-out; op die manier tot iets expressiefs gemaakt, kan elk willekeurig ding met iets anders worden verbonden. voor balzac kon de essentie van een heel milieu worden onthuld door één enkel materieel detail, hoe nietig of schijnbaar willekeurig het ook mocht lijken. een geheel leven werd opgesomd in een vluchtige verschijning.8 en een verandering in die verschijningen betekent een persoonsverandering, want balzac weigert om achter die verschijningen een ‘echte’ persoon te verstoppen. de fantastische theorie die balzac tegen nadar ontwikkelde, dat een lichaam is samengesteld uit een oneindige reeks ‘schimmige beelden’, loopt griezelig parallel met de schijnbaar realistische theorie die hij in zijn romans tot uitdrukking brengt, dat een persoon een aggregaat is van verschijningen die, wanneer ze op de juiste manier worden belicht, tot in het oneindige significante laagjes kunnen afstaan. dat hij de werkelijkheid ziet als een eindeloze reeks situaties die elkaar weerspiegelen, en in staat is analogieën te vinden in de meest ongelijke dingen, betekent dat hij vooruitloopt op een karakteristieke waarnemingsvorm die wordt gestimuleerd door het kijken naar fotobeelden. men is de werkelijkheid zelf gaan zien als een soort schrift dat moet worden ontcijferd – juist zoals de gefotografeerde afbeeldingen aanvankelijk werden vergeleken met het schrift. (nièpce noemde het proces waarbij een beeld op de plaat verschijnt heliografie, zonneschrift; fox talbot noemde de camera ‘het potlood van de natuur’.) de moeilijkheid met feuerbachs tegenstelling tussen ‘origineel’ en ‘kopie’ is, dat werkelijkheid en afbeelding zo statisch worden gedefinieerd. er wordt verondersteld dat de werkelijkheid onveranderd en ongeschonden blijft, terwijl alleen de afbeeldingen veranderen, gesteund door de meest hardnekkige aanspraken op geloofwaardigheid zijn ze daardoor op de een of andere manier overtuigender geworden. maar de begrippen afbeelding en werkelijkheid zijn complementair. wanneer het begrip werkelijkheid verandert, gebeurt dat ook met het begrip afbeelding, en omgekeerd. ‘onze eeuw’ geeft niet uit perversiteit de voorkeur aan de afbeeldingen boven de werkelijke dingen, maar gedeeltelijk als reactie op de verschillende manieren waarop het begrip werkelijkheid geleidelijk gecompliceerd en verzwakt werd; een van die vroege manieren was de kritiek op de werkelijkheid-als-façade die opkwam uit de verlichte burgerij van de negentiende eeuw. (dit was natuurlijk precies het tegenovergestelde effect van wat ermee werd beoogd.) datgene wat tot op een bepaald tijdstip steeds als werkelijkheid is ervaren terugbrengen tot pure fantasie, zoals feuerbach deed toen hij de religie ‘de droom van de menselijke geest’ noemde en alle theologische ideeën van tafel veegde als psychologische projecties; of willekeurige, banale details van het dagelijks leven opblazen tot codes van verborgen historische en psychologische krachten, zoals balzac deed in zijn encyclopedie van de sociale werkelijkheid in romanvorm – het zijn beide manieren om de werkelijkheid te ervaren als een stel verschijningen, als een afbeelding. de primitieve vrees voor camera’s die voortkomt uit de gedachte dat de foto een materieel deel is van de gefotografeerde persoon, wordt in onze cultuur door slechts weinig mensen gedeeld. maar er is een restant van die magie overgebleven, bijvoorbeeld in onze aarzeling om de foto van een dierbaar iemand te verscheuren of weg te gooien, vooral wanneer die persoon is overleden of zich ver van ons bevindt. zoiets wordt ervaren als een meedogenloze daad van verwerping. wanneer jude in jude the obscure ontdekt dat arabella het ahornhouten lijstje met zijn eigen foto die hij haar op hun trouwdag gaf, heeft verkocht, betekent dat voor hem dat ‘elk gevoel in zijn vrouw volkomen dood is’ en wordt dat ‘het laatste duwtje om alle gevoel in hem te vernietigen’. maar het echte moderne primitivisme betekent niet dat het beeld als een werkelijk ding wordt gezien; fotobeelden zijn heus niet zo reëel. in plaats daarvan is het alsof de werkelijkheid zelf steeds meer is gaan lijken op dat wat de camera’s ons ervan laten zien. het is nu heel gewoon geworden om van een ervaring van een gewelddadige gebeurtenis waarin iemand zelf betrokken is geweest – bijvoorbeeld een vliegramp, een schietpartij of een terroristische bomaanval – met nadruk te verklaren dat ‘het net een film was’. men zegt dit wanneer men meent dat andere beschrijvingen tekortschieten, en wil daarmee uitleggen hoe reëel het wel was. terwijl in de niet-geïndustrialiseerde landen veel mensen zich nog steeds onbehaaglijk voelen wanneer ze worden gefotografeerd, dat ervaren als een soort binnendringen, een daad van oneerbiedigheid, een gesublimeerde plundering van persoonlijkheid of cultuur, is er in de geïndustrialiseerde landen juist een streven merkbaar om te worden gefotografeerd, omdat de mensen het gevoel hebben dat ze een beeld zijn en pas reëel worden door een foto. == een werkelijkheidsbesef dat steeds gecompliceerder wordt, schept zijn eigen compensatiedrang en vereenvoudigingen; de meest verslavende daarvan is het fotograferen. het is alsof de fotografen als reactie op een steeds bloedelozer werkelijkheidsbesef hebben gezocht naar een transfusie, een reis naar nieuwe ervaringen, zodat de oude ervaringen weer nieuw leven wordt ingepompt. hun alomtegenwoordige activiteiten vormen de meest radicale en veiligste versie van mobiliteit. de drang om nieuwe ervaringen op te doen wordt vertaald in de drang om foto’s te maken: de ervaring op zoek naar een vorm die bestand is tegen een crisis. aangezien het maken van foto’s min of meer verplicht lijkt voor hen die veel reizen, heeft het hartstochtelijk verzamelen van foto’s een speciale aantrekkingskracht gekregen voor de thuisblijvers, of ze dat nu zijn uit eigen verkiezing, uit onmacht, of uit noodzaak. fotoverzamelingen kunnen worden gebruikt om een surrogaatwereld te maken, die vastzit aan opwindende, troostende of kwellende beelden. een foto kan het beginpunt zijn van een romance (hardy’s jude was al verliefd op de foto van sue bridehead nog voor hij haar ontmoet had), maar het is normaler wanneer de erotische relatie niet alleen door foto’s wordt geschapen, maar er ook toe beperkt blijft. in les enfants terribles van cocteau slapen de narcistische broer en zus in één kamer, hun ‘geheime kamer’, vol met foto’s van boksers, filmsterren en moordenaars. om hun persoonlijke legende te beleven sluiten de twee adolescenten zich op in hun hol en hangen ze de muren vol met foto’s bij wijze van privépantheon. in het begin van de jaren veertig plakte jean genet op een van de muren van cel 426 in de gevangenis van fresnes de foto’s van twintig misdadigers die hij uit kranten had geknipt. twintig gezichten waarin hij ‘het heilige teken van het monster’ ontwaarde, en ter ere waarvan hij zijn notre-dame des fleurs schreef. zij waren zijn muzen, zijn modellen, zijn erotische talismans. ‘ze waken over mijn kleine gewoonten,’ schrijft genet – waarbij hij dagdromen, masturbatie en schrijven op één hoop gooit – ‘en zijn de enige familie die ik heb en mijn enige vrienden.’ voor thuisblijvers, gevangenen en mensen die zichzelf gevangen houden, is het leven te midden van foto’s van schitterende onbekenden een sentimentele reactie en een brutale uitdaging van hun isolement. j.g. ballard beschrijft in zijn roman crash (1973) een meer gespecialiseerde fotoverzameling in dienst van een seksuele obsessie: foto’s van auto-ongelukken, die vaughan, de vriend van de verteller, verzamelt terwijl hij bezig is zijn eigen dood bij een autobotsing voor te bereiden. door die foto’s steeds weer zorgvuldig te bekijken beleeft hij al van tevoren zijn erotische visioenen van de dood door een auto-ongeluk, en wordt die fantasie steeds erotischer. aan het ene uiteinde van de schaal zijn foto’s objectieve gegevens; aan het andere einde zijn het objecten van de psychologische sciencefiction. en net zoals zowel in de meest afgrijselijke als in de meest neutraal schijnende werkelijkheid nog een seksuele imperatief kan worden gevonden, kan ook het banaalste fotodocument veranderen in een symbool van begeerte. de politiefoto betekent voor de rechercheur een aanwijzing, maar voor de gabber een erotische fetisj. voor hofrat behrens in der zauberberg zijn de longfoto’s van zijn patiënten een middel om de diagnose te stellen. voor hans castorp, die voor onbepaalde tijd gevangen zit in het sanatorium van behrens, en door de raadselachtige, onbekende clavdia chauchat dol wordt van liefde, is ‘clavdia’s röntgenportret, dat niet haar gelaat liet zien, maar de fijne beenderstructuur van haar bovenlijf en de organen van de borstholte, omringd door het bleke, spookachtige omhulsel van vlees’, de kostbaarste trofee die hij zich kan voorstellen. dat ‘transparante portret’ is een veel intiemer spoor van de geliefde dan het schilderij van clavdia dat in het bezit is van de hofrat, dat ‘uiterlijke portret’ waar hans eens met zo veel verlangen naar had gestaard. foto’s zijn een manier om de realiteit, die wordt gezien als iets weerspannigs en onbereikbaars, gevangen te zetten en tot stilstand te brengen. soms vergroten ze de realiteit, die dan wordt ervaren als bekrompen, uitgehold, vergankelijk, of afstandelijk. je kunt de realiteit niet bezitten, maar je kunt wel afbeeldingen bezitten (en er ook door worden bezeten) aangezien je – volgens proust, de meest eerzuchtige van alle vrijwillige gevangenen – niet het heden, maar wél het verleden kunt bezitten. niets lijkt minder op het zelfverterende gezwoeg van een kunstenaar als proust dan de moeiteloosheid waarmee foto’s worden genomen, voor zover we weten de enige activiteit waarbij één enkele beweging, één druk met de vinger, een compleet werkstuk oplevert, dat in sommige gevallen tot de erkende kunstwerken wordt gerekend. terwijl de scheppingsweeën van proust doen veronderstellen dat de realiteit ver weg ligt, impliceert de fotografie een rechtstreekse toegang tot de realiteit. maar deze rechtstreekse toegankelijkheid resulteert in weer een andere manier om afstand te scheppen. de wereld bezitten in de vorm van beelden betekent dat je opnieuw ervaart hoe irreëel en afstandelijk de realiteit is. de werking van prousts realisme komt erop neer dat er een afstand wordt geschapen tot datgene wat normaal als werkelijkheid wordt ervaren – namelijk het heden – ten einde iets te laten herleven dat gewoonlijk slechts op een afstand en in de vorm van schimmen beschikbaar is – namelijk het verleden, het punt waar het heden in de zin van proust tot iets werkelijks wordt, dus iets wat je kunt bezitten. bij dit streven hebben foto’s geen nut. steeds wanneer proust het over foto’s heeft, gebeurt dat op een kleinerende manier, en blijkt hij ze te beschouwen als synoniem van een oppervlakkige, puur willekeurige relatie tot het verleden, die te veel tot het visuele beperkt blijft en een schrale oogst oplevert vergeleken met de rijke vondsten die worden opgedolven door positief te reageren op de aanwijzingen die door alle zintuigen worden verstrekt, de techniek die hij het ‘onwillekeurige geheugen’ noemde. we zouden ons niet kunnen voorstellen dat het begin van du côté de chez swann eindigt met de mededeling dat de verteller een kiekje vindt van de parochiekerk van combray en geniet van dat visuele kruimeltje, in plaats van dat door de smaak van het eenvoudige madeleinecakeje, in thee gedoopt, plotseling een afgerond deel van zijn verleden voor zijn geestesoog staat. maar dat komt niet doordat een foto geen herinneringen zou kunnen oproepen (dat kan hij namelijk wel, al hangt dat meer af van de eigenschappen van de kijker dan van die van de foto), maar vanwege de duidelijke eisen die proust zelf stelt aan een levendige herinnering, namelijk dat ze niet enkel uitgebreid en accuraat is, maar ook de structuur en het wezen van de dingen weergeeft. en met foto’s alleen te laten gelden voor zover hij ze kon gebruiken als een instrument van het geheugen, geeft proust een enigszins foute interpretatie van wat foto’s eigenlijk zijn; niet zozeer een instrument van het geheugen als wel een uitvinding of vervanging ervan. niet de werkelijkheid wordt door een foto rechtstreeks toegankelijk gemaakt, maar het beeld ervan. om een voorbeeld te noemen: tegenwoordig weten alle volwassenen precies hoe zijzelf en hun ouders en grootouders er als kinderen uitzagen – een wetenschap die vóór de uitvinding van de camera niet voor iedereen was weggelegd, zelfs niet voor de kleine minderheid die de gewoonte had een portret van de kinderen te laten schilderen. de meeste portretten verschaften minder informatie dan welk kiekje ook. en zelfs de zeer rijken bezaten meestal slechts één portret van henzelf of van hun voorouders als kind, met andere woorden een beeld van één bepaald moment uit hun jeugd, terwijl het tegenwoordig normaal is om een heleboel foto’s te hebben van jezelf op alle leeftijden, omdat het fototoestel de mogelijkheid biedt een complete documentatie aan te leggen. de bedoelingen van de standaardportretten van de bourgeoisie van de achttiende en de negentiende eeuw was een ideaalbeeld te vestigen van het model (dat daarbij zijn sociale status uitdroeg) en het uiterlijk mooier te maken; met dit doel voor ogen is het duidelijk waarom geportretteerden niet de behoefte voelden meer dan één portret te laten schilderen. de fotografische registratie bevestigt op een bescheidener manier gewoon het feit dat de gefotografeerde persoon bestaat; daarom kun je er nooit te veel van hebben. de vrees dat het unieke van een persoon zou vervlakken wanneer er van hem een foto wordt gemaakt, is nog nooit zo vaak geuit als in het midden van de negentiende eeuw, de jaren waarin de portretfotografie de eerste voorbeelden gaf van de wijze waarop de camera vluchtige modes en duurzame industrieën zou creëren. in de roman pierre van melville, die in het begin van die jaren werd gepubliceerd, bedenkt de held, alweer een vurig voorstander van het vrijwillige isolement, == met welke oneindige snelheid nu door middel van de daguer­reotypie van iedereen het meest natuurgetrouwe portret kan worden gemaakt, terwijl vroeger een natuurgetrouw portret slechts binnen het bereik lag van de rijke of geestelijke aristocraten van de wereld. het is dan ook logisch om hieruit te concluderen dat het portret, in plaats van zoals vroeger een genie te vereeuwigen, nu van de eerste de beste pummel een eendagsvlieg maakt. wanneer iedereen zijn portret openbaar laat maken, bestaat de ware distinctie er trouwens in dat jij het jouwe niet aan de openbaarheid prijsgeeft. == maar als het waar is dat foto’s het model op een lager niveau brengen, werken schilderijen op de tegenovergestelde manier vervormend; ze maken het model grootser. melville voelt intuïtief dat elke vorm van portretten in de commerciële cultuur gecompromitteerd wordt, en op zijn minst, volgens pierre, een standaardvoorbeeld is van vervreemde sensibiliteit. zoals een foto in een massamaatschappij te weinig is, is een schilderij te veel. de aard van het schilderij, merkt pierre op, brengt mee dat het == meer recht op eerbied heeft dan de mens; in zoverre je je niets kleinerends kunt voorstellen van een portret, terwijl je vele onvermijdelijk kleinerende details kunt bedenken die de persoon betreffen. == zelfs als we mogen aannemen dat die ironische omstandigheid is opgeheven door de absolute triomf van de fotografie, blijft het voornaamste verschil tussen een geschilderd portret en een fotoportret nog steeds gelden. schilderijen geven onder alle omstandigheden een samenvatting; foto’s doen dat meestal niet. fotografische afbeeldingen zijn bewijsstukken in het kader van een biografie of geschiedenis die nog bezig is. in tegenstelling tot het ene schilderij impliceert één foto bovendien dat er nog andere komen. ‘altijd – het menselijke bewijsstuk om heden en toekomst in contact te laten blijven met het verleden,’ zegt lewis hine. maar de fotografie voorziet niet alleen in een documentatie van het verleden, maar verschaft ook een nieuwe manier om met het heden om te gaan, zoals blijkt uit de invloed van de massa’s fotodocumenten in onze tijd. terwijl oude foto’s onze voorstelling van het verleden opvullen, transformeren foto’s die op dit moment worden gemaakt het heden tot een mentale voorstelling, alsof het al verleden is. de camera schept een afgeleide relatie tot het heden (de realiteit is bekend via haar afdrukken), en zorgt voor een rechtstreeks terugwerkende blik op de ervaring. foto’s leveren schijnvormen van bezit: van het verleden, het heden, en zelfs van de toekomst. in nabokovs lnvitation to a beheading (1938) laat men de gevangene cincinnatus de ‘foto­horo­scoop’ zien van een kind, getrokken door de sinistere m’sieur pierre: een album met foto’s van kleine emmie als baby, daarna als klein kind, vervolgens in de puberteit zoals ze op dat moment is, en dan – met behulp van retouches en foto’s van haar moeder – als jong meisje, als dertigjarige bruid, en eindigend met een foto op de leeftijd van veertig: emmie op haar doodsbed. een ‘parodie op het werk van de tijd’ noemt nabokov dit typische voorbeeld van een artefact; het is tevens een parodie op het werk van de fotografie. de fotografie, die op zoveel manieren narcistisch wordt gebruikt, is tevens een machtig instrument om onze relatie tot de wereld te depersonaliseren; deze twee soorten van toepassing vullen elkaar aan. als een verrekijker die je aan twee kanten kunt gebruiken, brengt de camera exotische dingen dichterbij en maakt ze intiem, en laat bekende dingen kleiner, abstracter en vreemder worden, alsof ze veel verder weg liggen. in de vorm van één gemakkelijke, gewoontevormende bezigheid verschaft de fotografie ons gelijktijdig een gevoel van participatie en een gevoel van vervreemding met betrekking tot ons eigen leven en dat van anderen, want ze laat ons deelhebben, terwijl ze tegelijk de vervreemding bevestigt. oorlog en fotografie lijken in onze tijd niet meer van elkaar te scheiden; vliegrampen en andere afschuwelijke ongelukken oefenen altijd een bepaalde aantrekkingskracht uit op mensen met een camera. in een samenleving waarin het tot norm is verheven om nooit ontberingen, mislukkingen, ellende, pijn, angst en afschuwelijke ziektes te willen meemaken, en waarin de dood zelf niet als iets natuurlijks en onvermijdelijks wordt beschouwd, maar als een wrede, onverdiende ramp, ontstaat een geweldige nieuwsgierigheid naar dat soort gebeurtenissen; een nieuwsgierigheid die gedeeltelijk wordt bevredigd door het maken van foto’s. het gevoel te zijn vrijgesteld van rampen stimuleert de belangstelling voor pijnlijke foto’s en door ernaar te kijken wordt het gevoel dat men is vrijgesteld, opgewekt en nog eens versterkt. dit komt ten dele doordat men zich ‘hier’ en niet ‘daar’ bevindt, en ten dele door het onvermijdelijkheidskarakter dat alle gebeurtenissen krijgen wanneer ze in beelden worden omgezet. in de werkelijke wereld is er iets aan het gebeuren, maar niemand weet wat er gaat gebeuren. in de plaatjeswereld is het gebeurd, en zal het eeuwig zo blijven gebeuren. hoewel de mensen via foto’s een heleboel weten van wat er in de wereld omgaat (kunst, rampen, de schoonheid van de natuur), zijn ze vaak teleurgesteld, of verrast, of onbewogen, wanneer ze het in werkelijkheid zien. want de fotobeelden van iets dat we uit de eerste hand meemaken, onttrekken daaraan vaak een zekere hoeveelheid gevoel terwijl de gevoelens die ze zelf opwekken meestal anders zijn dan die welke we in het werkelijk leven ervaren. vaak raken we van iets meer overstuur in de gefotografeerde vorm dan wanneer we het werkelijk meemaken. toen ik in 1973 in een ziekenhuis in sjanghai toekeek terwijl bij een fabrieksarbeider met ernstige maagzweren negen tiende van de maag werd weggenomen onder acupunctuurverdoving, was ik in staat het proces dat drie uur duurde (de eerste operatie die ik in mijn leven had gezien) te volgen zonder misselijk te worden, en had ik geen moment de behoefte een andere kant op te kijken. een jaar later, in een bioscoop in parijs, deed de minder bloedige operatie in chung kuo, antonioni’s documentaire over china, me ineenkrimpen bij de eerste snee van het ontleedmes en moest ik verschillende malen tijdens de scène mijn blik afwenden. op de een of andere manier ben je voor verontrustende gebeurtenissen in de vorm van foto­- en filmbeelden gevoeliger dan wanneer het ‘echt’ is. die gevoeligheid is een deel van de kenmerkende passiviteit van de kijker die in dubbele zin toeschouwer is: van gebeurtenissen die ten eerste al gevormd zijn door de betrokkenen, en ten tweede door de maker van de afbeelding. voor de echte operatie moet ik worden schoongeborsteld, een operatiejas aantrekken, en vervolgens naast de druk bezige chirurgen en verpleegsters gaan staan om mijn rollen te spelen: beheerste volwassene, welopgevoede gast, eerbiedige getuige. de operatie op de film sluit bij het waarnemen niet alleen deze bescheiden deelname uit, maar ook elke andere activiteit. in de operatiezaal was ik degene die mijn concentratie kon verplaatsen en die de close-ups en de medium-shots maakte. in de bioscoopzaal had antonioni vooraf bepaald welke gedeeltes van de operatie ik mocht gadeslaan; de camera kijkt voor ons en verplicht ons te kijken, met als enig alternatief niet-kijken. verder perst de film een handeling van uren in een paar minuten samen, waarbij alleen de interessantste gedeelten overblijven, die op een interessante manier worden gepresenteerd, dat wil zeggen met de bedoeling om te ontroeren of te schokken. de dramatiek wordt nog meer gedramatiseerd door de didactiek van lay-out en montage. in een fototijdschrift slaan we een nieuw blad om; in de film begint een nieuwe scène, waardoor een contrast ontstaat dat scherper is dan het contrast tussen de opeenvolgende gebeurtenissen in de werkelijke tijd. niets is zo leerrijk over de betekenis die de fotografie voor ons heeft (onder meer als methode om de werkelijkheid op te peppen) als de aanvallen op antonioni’s film in de chinese pers in het begin van 1974. ze vormen een negatieve waslijst van alle kunstgrepen van de moderne fotografie, met inbegrip van stills en filmbeelden.9 terwijl voor ons de fotografie innig verbonden is met een niet-continue manier van zien (het gaat er bij ons juist om, om het geheel te zien door middel van een deel, een boeiend detail, een frappante manier van couperen), is het proces in china verbonden met continuïteit. er zijn niet alleen goede onderwerpen voor de camera, die welke positief en inspirerend zijn (voorbeeldige activiteiten, glimlachende mensen, mooi weer) en ordelijk, maar er bestaan ook juiste manieren om te fotograferen, die zijn afgeleid van ideeën over de morele orde van de ruimte die het hele begrip ‘fotografisch zien’ uitsluiten. daardoor kon men antonioni verwijten dat hij dingen had gefotografeerd die oud of ouderwets waren – ‘hij koos om te fotograferen bouwvallige muren en muurkranten die allang waren achterhaald’; besteedde ‘geen aandacht aan grote en kleine tractors die op het land reden; [hij] koos enkel een ezel die een steenwals voorttrok’ – en dat hij onfatsoenlijke momenten vertoonde – ‘hij heeft op een walgelijke manier mensen gefilmd die hun neus snuiten en naar de wc gaan’ – en ongedisciplineerde bewegingen liet zien – ‘in plaats van shots te nemen van leerlingen in het klassenlokaal van de lagere school van onze fabriek, filmde hij de kinderen toen ze na de les de klas uit renden’. en hij werd ervan beschuldigd de goede onderwerpen te kleineren door zijn manier van fotograferen: door ‘doffe, saaie kleuren’ te gebruiken en de mensen te verstoppen in ‘donkere schaduwen’ door eenzelfde onderwerp te behandelen met verschillende shots – ‘soms zijn er tegelijk long shots, close-ups, opnamen van voren en opnamen van achteren’ – met andere woorden, door de dingen niet te laten zien vanuit het gezichtspunt van één enkele, ideaal geplaatste waarnemer, maar door te filmen vanuit hoge en lage hoeken – ‘de camera werd opzettelijk vanuit heel slechte hoeken op deze schitterende, moderne brug gericht om te maken dat hij er krom en wankel op kwam te staan’; en door niet genoeg full shots te nemen – ‘hij heeft zich suf gepeinsd hoe hij close-ups kon krijgen die het beeld van het volk zouden vervormen en hun geestelijke verwachtingen belachelijk zouden maken’. naast de massaproductie van fotografische iconen van vereerde leiders, revolutionaire kitsch en cultuurschatten zie je in china vaak privéfoto’s. veel mensen bezitten foto’s van hun dierbaren, die ze aan de muur prikken of onder de glasplaat van hun commode of bureau leggen. een groot aantal ervan behoort tot het soort kiekjes dat bij ons wordt genomen op familiebijeenkomsten en uitstapjes; maar er zit geen enkele spontane foto bij, zelfs niet van het soort dat voor de simpelste cameragebruiker in onze samenleving heel normaal is: een baby die over de grond kruipt, of iemand die net een bepaald gebaar maakt. sportfoto’s vertonen óf het hele team als groep, óf alleen de meest stijlvolle, balletachtige spelmomenten; de meest gebruikelijke handelwijze ten overstaan van de camera is voor hen: zich erbij verzamelen en er dan in een paar rijen voor gaan zitten. het interesseert hen niet om iemand te betrappen die in beweging is. men veronderstelt dat dit voor een deel voortkomt uit oude fatsoensopvattingen over gedrag en beelden. dit is trouwens karakteristiek voor de visuele smaak van een samenleving die zich bevindt in het eerste stadium van de cameracultuur en waarin het beeld nog wordt gedefinieerd als iets dat je de eigenaar ontrooft; antonioni werd er dan ook van beschuldigd dat hij ‘met geweld shots nam tegen de wil van het volk’, als ‘een dief’. het bezit van een camera is geen vrijbrief voor indringing zoals dat in onze samenleving gebeurt, soms zelfs tegen wil en dank. (het behoort tot de goede manieren van een cameracultuur om te doen alsof je niets merkt wanneer je in een openbare gelegenheid door een vreemde wordt gefotografeerd, zolang de fotograaf maar op een bescheiden afstand blijft – met andere woorden, er wordt van je verondersteld dat je het nemen van de foto niet verbiedt, maar dat je er ook niet voor gaat poseren.) in tegenstelling tot onze situatie, waar we poseren wanneer we maar kunnen en toestaan dat we worden gefotografeerd wanneer het moet, is fotograferen in china bijna altijd een ritueel; het poseren hoort er altijd bij, en er moet toestemming voor worden gegeven. iemand die ‘opzettelijk mensen besluipt die zich niet bewust waren van zijn bedoeling om hen te filmen’ ontneemt mensen het recht om te poseren en er op hun best uit te zien. antonioni heeft bijna de hele scène in chung kuo die zich afspeelt op het tienanmenplein in peking, het voornaamste einddoel van politieke pelgrimages, aan de pelgrims gewijd die staan te wachten om daar te worden gefotografeerd. waarom het voor antonioni zo belangrijk is om chinezen te laten zien die de elementaire ritus volbrengen: een reis te laten documenteren door de camera, is duidelijk: voor de camera zijn foto’s en gefotografeerd worden geliefde moderne onderwerpen. voor zijn critici is het verlangen van de bezoekers van het tienanmenplein naar een fotosouvenir: == een weerspiegeling van hun diepste revolutionaire gevoelens. maar in plaats van die realiteit te laten zien, maakte anto­nioni met kwalijke bedoelingen alleen maar shots van de kleding, bewegingen en gezichtsuitdrukkingen van de mensen: hier een verwarde haardos, daar mensen die staan te turen omdat hun ogen verblind zijn door de zon, het ene moment hun mouwen, het andere moment hun broek... == de chinezen verzetten zich tegen fotografische verminking van de werkelijkheid. er wordt geen gebruik gemaakt van close-ups. zelfs de ansichtkaarten van oudheden en kunstwerken die in de musea worden verkocht, laten geen fragmenten zien; het object wordt altijd rechttoe rechtaan gefotografeerd, in het middelpunt, egaal belicht, en in zijn geheel. wij vinden het naïef van de chinezen dat ze niet de schoonheid zien van een afgebladderde deur vol gaten en kieren, het pittoreske van wanorde, het effect van een ongebruikelijke hoek en een opmerkelijk detail, de poëzie van een toegewende rug. wij hebben een moderne opvatting over het mooi-maken (schoonheid is aan niets inherent; ze moet worden ontdekt door een alternatieve manier van kijken) – en ook een ruimere opvatting over de betekenis van elk onderwerp, wat door de vele toepassingen van de fotografie wordt geïllustreerd en versterkt. des te meer variaties een object oplevert, des te rijker zijn de mogelijkheden om er een betekenis aan te hechten; zo beschouwd wordt er in onze tijd in het westen meer met foto’s gezegd dan in china. los van de vraag wat er waar is over chung kuo als voorbeeld van ideologische koopwaar (de chinezen hebben geen ongelijk wanneer ze de film neerbuigend vinden), betekenen de beelden van antonioni domweg meer dan ieder beeld dat de chinezen van zichzelf afstaan. voor chinezen hoeft een foto niet veel te betekenen of erg interessant te zijn. ze willen de wereld niet zien vanuit een ongebruikelijke hoek om nieuwe onderwerpen te ontdekken. foto’s worden verondersteld iets te vertonen dat al is beschreven. voor ons is de fotografie een tweesnijdend instrument om clichés te produceren (het oorspronkelijk franse woord dat zowel ‘banale uitdrukking’ als ‘fotonegatief’ betekent) en om ‘frisse’ gezichtspunten te serveren. voor de chinese autoriteiten bestaan er alleen maar clichés, die zij zelf niet als clichés beschouwen, maar als ‘juiste’ opvattingen. in het huidige china worden slechts twee realiteiten erkend. wij zien de werkelijkheid als iets dat op een hopeloos boeiende manier pluriform is. in china is het criterium voor een onderwerp voor debat de vraag of er wel ‘twee lijnen’ aan vastzitten, een die juist, en een die fout is. onze samenleving biedt een heel spectrum van discontinue keuzen en manieren van waarneming. hun samenleving is opgebouwd rond één enkele, ideale waarnemer; foto’s dragen hun steentje bij aan de grote monoloog. voor ons bestaan er verspreide, onderling verwisselbare ‘gezichtspunten’; de fotografie is een veelstemmig debat. volgens de huidige chinese ideologie wordt de realiteit gedefinieerd als een historisch proces dat wordt opgebouwd uit telkens terugkerende dualismen met een duidelijk omlijnde, moreel gekleurde betekenis; het verleden wordt meestal veroordeeld als slecht. voor ons bestaan er ook historische processen met griezelig gecompliceerde en soms tegenstrijdige betekenissen; en kunstvormen zoals de fotografie, die een groot deel van hun waarde ontlenen aan ons historisch besef van de tijd. (dit is de reden waarom de dingen met het voortschrijden van de tijd eerder aanlokkelijker dan minder aanlokkelijk worden voor de fotograaf.) met het begrip geschiedenis staven we onze belangstelling om zo veel mogelijk dingen te leren kennen. de enige manier waarop de chinezen hun geschiedenis mogen gebruiken, is didactisch, deformerend, zonder nieuwsgierigheid. dat is de reden waarom er voor de fotografie zoals wij die opvatten geen plaats is in hun samenleving. de beperkingen die in china aan de fotografie worden gesteld, weerspiegelen alleen maar het karakter van hun samenleving, een samenleving die wordt samengehouden door een ideologie van grimmig, onophoudelijk conflict. onze samenleving – die samengehouden wordt door het ontkennen van conflicten – wordt niet alleen weerspiegeld door ons onbeperkt gebruik van fotobeelden, maar ontleent er ook haar vorm aan. ons wereldbesef – de kapitalistische ‘ene wereld’ – is op zichzelf al een overzichtsfoto. de wereld is ‘een’, niet omdat hij verenigd is, maar omdat een reis door de diverse inhoudelijkheden ervan geen conflict onthult, maar enkel een nog verbluffender verscheidenheid. deze kunstmatige eenheid van de wereld komt tot stand door de inhoudelijkheden ervan te vertalen in beelden. beelden zijn altijd verenigbaar, of kunnen met elkaar worden verenigd, zelfs wanneer dat niet gaat met de realiteiten die ze afbeelden. de fotografie reproduceert de werkelijkheid niet alleen, maar recyclet haar ook – een van de sleutelprocessen van de moderne samenleving. in de vorm van fotobeelden krijgen de dingen en gebeurtenissen weer een nieuwe gebruiks­waarde en nieuwe betekenissen toegewezen die uitgaan boven het onderscheid tussen mooi en lelijk, echt en onecht, nuttig en nutteloos, smaakvol en smakeloos. de fotografie is een van de voornaamste middelen om aan dingen en situaties het predicaat ‘interessant’ te verlenen, een eigenschap waarbij de zo-even genoemde verschillen in het niet zinken. iets wordt interessant wanneer je kunt zien dat het precies hetzelfde is als iets anders of ermee kan worden vergeleken. we hebben een kunst en we hebben bepaalde modes om de dingen zo te zien dat ze interessant worden; en om te zorgen dat die kunst en die modes er zijn, is er een voortdurende recycling nodig van de artefacten en smaken uit het verleden. een cliché dat wordt gerecycled, wordt een metacliché. de fotografische recycling maakt van unieke objecten clichés en van de clichés aparte, levendige artefacten. stapels beelden van echte dingen worden afgewisseld met beelden van beelden. de chinezen beperken de toepassing van de fotografie, om te zorgen dat alle beelden elkaar blijven versterken en herhalen, en er geen lagen of strata van beelden ontstaan.10 wij maken van de fotografie een medium waarmee juist alles kan worden gezegd en elk doel kan worden gediend. wat in werkelijkheid afzonderlijk is, wordt door beelden met elkaar verenigd. in de vorm van een foto kan de explosie van een a-bom worden gebruikt als reclame voor een brandkast. == voor ons lijkt er een fundamenteel verschil te bestaan tussen de fotograaf als individueel oog en de fotograaf als objectieve registrator, waarbij men vaak abusievelijk veronderstelt dat hierdoor een kloof wordt geschapen tussen de fotografie als kunst en de fotografie als document. toch zijn ze allebei de logische voortzetting van wat fotografie eigenlijk inhoudt: notities kunnen maken over alles ter wereld van uit elke denkbare hoek. dezelfde nadar die in zijn tijd de meest gezaghebbende portretten van beroemdheden en de eerste foto-interviews maakte, was ook de eerste fotograaf die luchtfoto’s maakte, en toen hij in 1855 vanuit een ballon op parijs ‘de daguerriaanse operatie’ toepaste, begreep hij direct hoeveel nut de fotografie in de toekomst voor oorlogvoerende partijen zou kunnen hebben. twee attitudes vormen de grondslag van de veronderstelling dat alles op aarde potentieel materiaal is voor de camera. bij de ene attitude gaat men ervan uit dat er in elk ding iets moois of minstens interessants zit, als je maar goed genoeg kijkt. (het esthetiseren van de werkelijkheid, waardoor letterlijk alles bruikbaar wordt voor de camera, is hetzelfde fenomeen dat ervoor zorgt dat elke foto, hoe praktisch ook, kan worden toegelaten tot het gilde van de kunst.) bij de andere attitude wordt alles behandeld als object voor een direct of toekomstig gebruik; materiaal voor taxaties, beslissingen of voorspellingen. volgens de eerste attitude behoort alles te worden gezien; volgens de tweede moet alles worden vastgelegd. camera’s vormen de outillage van een esthetische kijk op de werkelijkheid, want ze zijn machinaal speelgoed dat het voor eenieder mogelijk maakt een vrijblijvend oordeel te geven over belangrijkheid, interessantheid en schoonheid. (‘dat zou een mooie foto zijn.’) camera’s vormen ook de outillage voor een instrumentele kijk op de werkelijkheid door informatie te verzamelen die ons in staat stelt accurater en veel sneller te reageren op alles wat er gaande is. die reactie kan natuurlijk zowel repressief als goedgunstig zijn: militaire verkenningsfoto’s helpen mee om levens uit te doven, röntgenfoto’s helpen mee om ze te redden. hoewel het is of deze twee attitudes, de esthetiserende en de instrumentele, tegenstrijdige en zelfs onverenigbare gevoelens produceren over mensen en situaties, is dat volstrekt karakteristieke innerlijke tegenspraak in attitude waarmee alle leden van een samenleving die het openbare leven scheidt van het privéleven, geacht worden te leven. misschien bereidt geen enkele activiteit ons er zo goed op voor om met deze tegenstrijdige attitudes te leren leven als de fotografie, die zich voor beide zo schitterend leent. aan de ene kant geeft de camera het kijken een wapen in handen in dienst van de macht: de staat, de industrie, de exacte wetenschappen. aan de andere kant drukt de camera het kijken uit in de mythische ruimte die bekend staat als het privé-leven. in china, waar politiek en moralisme geen ruimte overlaten voor uitingen van esthetische sensibiliteit, mogen maar een paar onderwerpen worden gefotografeerd en dan alleen nog op een bepaalde manier. naarmate wij verder losraken van de politiek, komt er steeds meer ruimte vrij die kan worden opgevuld met oefeningen in sensibiliteit zoals de camera die biedt. een van de gevolgen van de moderne cameratechnologie (video, directklaarfilms) is geweest dat er strikt privé nog meer camerawerk voor narcistische doeleinden werd gebruikt – dat wil zeggen voor zelfinspectie. maar dergelijke, thans populaire toepassingen van imagefeedback in de slaapkamer, bij therapiesessies en op weekendconferenties, lijken veel minder belangrijk dan het potentieel van de video als middel van toezicht op openbare plaatsen. waarschijnlijk zullen de chinezen ten slotte net zo’n instrumenteel gebruik van de fotografie gaan maken als wij, behalve misschien in het laatste geval. onze neiging om het karakter te zien als een equivalent van het gedrag, maakt het meer aanvaardbaar dat er een wijdverbreide openbare installatie komt om via camera’s een gemechaniseerde blik van buitenaf te verkrijgen. china’s veel repressievere normen voor orde vereisen niet alleen monitors voor het gedrag, maar een verandering van harten; bij hen is het toezicht geïnternaliseerd in een mate als nooit voorheen, wat erop zou kunnen duiden dat in hun samenleving de camera als middel van toezicht een meer beperkte toekomst tegemoet gaat. china is het voorbeeld van een bepaald soort dictatuur waarin ‘het goede’ het voornaamste dogma is, en waarin zeer strenge beperkingen zijn opgelegd aan alle vormen van expressie, inclusief het maken van afbeeldingen. in de toekomst zou er ergens misschien een ander soort dictatuur kunnen ontstaan met als voornaamste dogma ‘het interessante’, waarin allerlei soorten beelden, gestereotypeerd of excentriek, welig zouden tieren. iets dergelijks wordt in nabokovs lnvitation to a beheading geopperd. in het portret dat daarin wordt geschilderd van een totalitair staatsmodel komt slechts een enkele alomtegenwoordige kunst voor, de fotografie, en de vriendelijke fotograaf die bij de dodencel van de held rondhangt, blijkt aan het eind van de roman de beul te zijn. er schijnt geen middel te bestaan om de uitbreiding van fotobeelden een halt toe te roepen, als we het massale historische geheugenverlies, zoals in china, buiten beschouwing laten. de enige vraag is of de beeldwereld die door de camera wordt geschapen, ook nog een andere functie zou kunnen hebben. de functie die hij nu heeft, spreekt voor zichzelf, als men nagaat in welke verbanden fotobeelden worden gezien, welke afhankelijkheden ze scheppen en welke antagonismen erdoor worden verzoend, dat wil zeggen welke instellingen erdoor worden gesteund en wiens belangen ze in werkelijkheid dienen. een kapitalistische maatschappij heeft een cultuur nodig die is gebaseerd op beelden. ze moet zorgen voor een massa amusement om het kopen te stimuleren en het onrecht van klassen-, rassen- en sekseverschillen te verdoezelen. en ze moet onbeperkte massa’s informatie verzamelen, om des te beter de natuurlijke hulpbronnen te kunnen exploiteren, de productie op te voeren, orde te houden, oorlogen te voeren en baantjes te verschaffen aan de bureaucraten. de tweevoudige capaciteit van de camera om de werkelijkheid te subjectiveren en te objectiveren voldoet op een ideale manier aan die behoeften, en versterkt ze nog. door de camera wordt de werkelijkheid gedefinieerd op de twee manieren die essentieel zijn voor de praktijken van een hoogontwikkelde industriële maatschappij: als schouwspel (voor de massa), en als middel van toezicht (voor de regeerders). de beeldenproductie levert meteen een heersende ideologie op. sociale veranderingen worden vervangen door verandering van beelden. de vrijheid om een veelheid van beelden en goederen te mogen consumeren wordt gelijkgesteld met de vrijheid zelf. om de vrijheid van politieke keuze te kunnen beperken tot vrije economische consumptie, is er een ongelimiteerde productie en consumptie van beelden nodig. == de laatste reden voor de noodzaak om alles te fotograferen ligt dan ook in de logica van het consumeren. consumeren betekent verbranden, verbruiken – mét dus de noodzaak om te worden aangevuld. naarmate we meer beelden maken en consumeren, krijgen we behoefte aan nog meer beelden. maar beelden zijn geen schatten waarvoor de wereld moet worden geplunderd; ze zijn wat er domweg voorhanden is waar het oog ook maar valt. het bezit van een camera kan een gevoel opwekken dat enigszins verwant is aan lust, en dat net als alle denkbare vormen van lust niet kan worden bevredigd; ten eerste omdat de mogelijkheden van de fotografie oneindig zijn; en ten tweede omdat het project uiteindelijk zichzelf verslindt. de pogingen die fotografen ondernemen om het uitgeholde realiteitsbesef op te vullen, dragen nog bij aan de uitholling. ons benauwende besef dat alles vergankelijk is, is nog drukkender geworden sinds de camera ons een middel heeft verschaft om het vluchtige moment te ‘fixeren’. we consumeren beelden in een steeds sneller tempo, en zoals balzac de camera ervan verdacht laagjes van het lichaam te verbruiken, zo consumeren onze beelden de realiteit. de camera vormt zowel het tegengif als de ziekte, een middel om ons de werkelijkheid eigen te maken en een middel om haar tot iets achterhaalds te maken. door de krachten van de fotografie is ons realiteitsbesef eigenlijk gedeplatoniseerd, want ze hebben het steeds minder aannemelijk gemaakt over onze ervaring na te denken volgens het onderscheid tussen beeld en ding, tussen kopie en origineel... het paste in plato’s minachtende houding ten opzichte van beelden om ze te vergelijken met schaduwen – voorbijgaande, nauwelijks informatieve, onstoffelijke en machteloze begeleidende verschijnselen van de werkelijke dingen, waarvan ze de projectie zijn. maar de kracht van fotobeelden komt voort uit het feit dat ze op zichzelf stoffelijke realiteiten zijn, hoogst informatieve bezinksels, achtergelaten in het spoor van wat ze ook maar mag hebben afgescheiden, machtige middelen om de rollen om te keren en de realiteit tot schaduw te maken. beelden zijn veel werkelijker dan men ooit had kunnen veronderstellen. en juist omdat ze een onuitputtelijke bron vormen, die niet kan worden uitgeput door de consumptieverspilling, is er reden te meer om de remedie van het behoud toe te passen. als er voor de werkelijke wereld een betere manier zou bestaan om de beeldwereld te omvatten, heeft onze wereld niet alleen een ecologie nodig voor de werkelijke dingen, maar ook voor de beelden. == == 8 ik ontleen dit aan het verslag van balzacs realisme in mimesis van erich auerbach. het fragment uit het begin van le père goriot (1834) dat auerbach aanhaalt – balzac beschrijft daarin de eetkamer van het pension vauquer om zeven uur ’s morgens wanneer madame vauquer binnenkomt – kan nauwelijks explicieter (of meer proto-proustiaans). ‘haar hele persoon,’ schrijft balzac, ‘vormt de verklaring van het pension, zoals het pension haar persoon inhoudt (...) het flabberige buikje van het korte vrouwtje is het product van het leven dat ze hier leidt, zoals tyfus het gevolg is van de uitwaseming van een ziekenhuis. haar wollen gebreide onderrok, die langer is dan haar bovenrok (gemaakt van een oude jurk), waarvan het opvulsel te voorschijn komt door de tornen in de stof, is een opsomming van de salon, de eetkamer, het tuintje, kondigt de manier van koken aan en geeft een idee van de huurders. wanneer zij aanwezig is, is het schouwspel compleet.’ 9 zie a vicious motive, despicable tricks – a criticism of antonioni’s anti-china film ‘china’ (peking: foreign languages press, 1974), een pamflet van achttien pagina’s (anoniem) waarin een artikel is overgenomen dat was verschenen in het blad renmin ribao van 30 januari 1974; en ‘repudiating antonioni’s anti-china film’, peking review, nr. 8 (22 februari 1974), dat verkorte versies geeft van drie andere artikelen die in die maand werden gepubliceerd. het doel van die artikelen is natuurlijk niet om een standpunt over fotografie naar voren te brengen – wat dat betreft is hun belangstelling toevallig – maar een ideologische modelvijand te construeren, net als in een paar andere opvoedingscampagnes die in die periode voor de massa werden gevoerd. in het kader van dat doel was het voor de vele miljoenen die door het hele land werden opgetrommeld voor vergaderingen in scholen, fabrieken, kazernes en communes om ‘antonioni’s anti-chinafilm te bekritiseren’ net zomin nodig dat ze de film chung kuo werkelijk hadden gezien als het voor de deelnemers aan de campagne om ‘in piau en confucius te bekritiseren’ nodig was om een tekst van confucius te hebben gelezen. 10 de chinese interesse voor de herhaalde functie van beelden (en woorden) heeft hen geïnspireerd tot het verspreiden van aanvullende beelden, foto’s die scènes weergeven waarbij het duidelijk is dat er geen fotograaf bij aanwezig had kunnen zijn; en het voortdurende gebruik van zulke foto’s doet vermoeden hoe weinig begrip de bevolking heeft van de betekenis van fotobeelden en fotografie. in zijn boek ombres chinoises geeft simon leys een voorbeeld van de ‘beweging om lei feng na te volgen’, een massacampagne uit het midden van de jaren zestig om de idealen van het maoïstische staatsburgerschap in te prenten, opgebouwd rond de apotheose van een onbekende staatsburger, een dienstplichtige genaamd lei feng, die op zijn twintigste omkomt bij een banaal ongeval. tot de lei feng-tentoonstellingen die in de grote steden werden georganiseerd behoorden ‘fotografische documenten, zoals “lei feng helpt een oude vrouw bij het oversteken”, “lei feng doet heimelijk (sic) de was voor een kameraad”, “lei feng geeft zijn lunch aan een kameraad die zijn lunchtrommel heeft vergeten”, enzovoort’, terwijl blijkbaar niemand verbaasd is over het feit dat ‘de voorzienigheid gezorgd heeft voor de aanwezigheid van een fotograaf bij al die momenten uit het leven van deze bescheiden, op dat moment nog onbekende soldaat’. in china is een afbeelding authentiek wanneer het goed is dat de mensen haar te zien krijgen

7. Beeld van zichzelf waarmee de kijker leeft, fungeren als een terugkoppelingsmechanisme. les levine (‘camera art’ in studio international, juli/augustus 1975) == vrouwen en mannen – het is een onmogelijk onderwerp, omdat er geen antwoorden op kunnen bestaan. we kunnen alleen maar stukjes en beetjes van de oplossing vinden. en deze kleine map bevat slechts zeer ruwe schetsen van waar het allemaal om gaat. misschien zijn we vandaag bezig het zaad te planten voor een eerlijker verhouding tussen vrouwen en mannen. duane michals == ‘waarom bewaren mensen foto’s?’ ‘waarom? joost mag het weten! waarom bewaren mensen dingen – rommel – afval, vodjes en restjes. ze doen het nu eenmaal – meer heeft het niet te betekenen!’ ‘tot op zekere hoogte ben ik het met je eens. er zijn mensen die dingen bewaren. er zijn ook mensen die alles meteen weggooien als ze ermee klaar zijn. dat is inderdaad een kwestie van temperament. maar ik heb het nu speciaal over foto’s. waarom zou iemand juist foto’s bewaren?’ ‘dat heb ik al gezegd. alleen maar omdat ze niets weggooien. of anders omdat het hen aan iets herinnert –’ poirot sprong als het ware op dat woord af. ‘precies. het herinnert hen aan iets. nu moeten we weer vragen waarom? waarom zou een vrouw een jeugdportret van zichzelf willen bewaren? ik kan je zeggen dat de eerste en voornaamste reden ervan ijdelheid is. ze was vroeger een knap meisje en ze bewaart een foto van zichzelf om niet te vergeten hoe knap zij toen was. het montert haar op wanneer de spiegel haar de onaangename waarheid vertelt. ze zegt misschien tegen een vriendin, “kijk, zo zag ik eruit toen ik achttien was...”, en dan zucht ze... ben je het met me eens?’ ‘zeker... zeker, ik zou zeggen dat dat wel klopt.’ ‘dat is dus reden nr. 1. ijdelheid. en nu reden nr. 2. een kwestie van gevoel.’ ‘is dat niet hetzelfde?’ ‘nee nee, niet helemaal. uit gevoelsoverwegingen kom je er namelijk toe niet alleen je eigen portret te bewaren, maar ook dat van iemand anders... een foto van je getrouwde dochter als klein kind op het haardkleedje met een boel tule om zich heen... soms hoogst pijnlijk voor de persoon in kwestie, maar moeders houden daar nu eenmaal van. en zoons en dochters bewaren vaak foto’s van hun moeder, vooral als ze op betrekkelijk jeugdige leeftijd is overleden. “dit is mijn moeder als jong meisje.” ’ ‘ik begin te begrijpen waar je heen wilt, poirot.’ ‘en er is mogelijk nog een derde categorie. geen ijdelheid, geen sentimentaliteit, geen liefde – maar misschien wel haat – wat denk je daarvan?’ ‘haat?’ ‘ja. om de wraakzucht levend te houden. iemand die je heeft beledigd – zou je daar niet een foto van kunnen bewaren om je eraan te herinneren?’ agatha christie uit mrs. mcginty’s dead (1951) == eerder op de dag had een commissie die voor die taak was aangewezen, bij het aanbreken van de dag het lijk ontdekt van antonio conselheiro. het lag in een van de hutten bij het prieel. nadat er een ondiepe laag aarde was weggenomen, kwam het lijk te voorschijn, gewikkeld in een armzalige lijkwade – een smerig laken – waar vrome handen een paar verwelkte bloemen op hadden gestrooid. daar, op een rieten mat, lag nu het stoffelijk overschot van de ‘beruchte, barbaarse agitator’... ze groeven het lijk voorzichtig uit, omdat het een kostbare relikwie was – de enige prijs, de enige oorlogsbuit, die dit conflict te bieden had! – en gingen zo behoedzaam mogelijk te werk om te zorgen dat het niet uiteen zou vallen... daarna fotografeerden ze het lijk en stelden een beëdigde verklaring op in de juiste bewoordingen, ter vaststelling van de identiteit; want het hele volk moest er grondig van worden overtuigd dat er eindelijk met de verschrikkelijke aartsvijand was afgerekend. euclides da cunha uit os sertoes (1902) == mensen gaan nog steeds door met elkaar te vermoorden, want ze hebben nog steeds niet begrepen hoe ze moeten leven en waarom ze leven; politici schijnen niet te kunnen beseffen dat de aarde een entiteit is. toch is de televisie (telehor) uitgevonden: de ‘vertekijker’ – morgen zullen we in staat zijn in het hart van onze naaste te blikken, overal aanwezig en toch alleen te zijn; met miljoenen tegelijk worden er plaatwerken, kranten en tijdschriften gedrukt. de ondubbelzinnigheid van de realiteit, de waarheid in de situatie van alledag is er voor alle klassen. het besef van de zindelijkheid van het optische, de gezondheid van het zichtbare, sijpelt langzaam door. lászló moholy-nagy (1925) == naarmate ik vorderde met mijn project, werd het duidelijk dat de plaats die ik uitkoos om te fotograferen in feite onbelangrijk was. die speciale plek verschafte me enkel een excuus om werk te produceren (...) je kunt alleen dat zien wat je bereid bent om te zien – wat op dat speciale moment de weerspiegeling is van jouw geest. george tice == ik maak foto’s om te ontdekken hoe iets er op de foto uit zal zien. garry winogrand de guggenheimtrips waren net uitgebreide schatgraverijen, met of en toe een foute aanwijzing tussen de goede. we werden door vrienden altijd naar hun eigen favoriete bezienswaardigheden of uitzichten of bergformaties geleid. soms werd zo’n tip beloond met een echte weston; soms bleek het aangeprezen object een flop te zijn... en reden we kilometers lang zonder beloning. in die tijd was ik al zo ver dat ik geen plezier meer had in landschappen die niet in staat waren te zorgen dat edward zijn camera te voorschijn haalde. hij riskeerde dus niet veel wanneer hij achteroverleunde en zei: ‘ik slaap niet. ik geef alleen mijn ogen wat rust.’ hij wist dat mijn ogen tot zijn dienst stonden, en dat ik op het moment wanneer er iets opdook dat ‘weston­achtig’ leek, de auto zou stilzetten om hem wakker te maken. charis weston (geciteerd door ben maddow in edward weston: fifty years [1973]) == de polaroid sx-70. hij laat je niet met rust. opeens zie je overal waar je kijkt een foto... je drukt op het rode elektrische knopje. rrrrr... hoesj... en daar is ie. je ziet je foto tot leven komen, steeds duidelijker, steeds gedetailleerder, tot je een paar minuten later een afdruk hebt die net zo echt is als het leven. algauw neem je mitrailleurshots – met een snelheid van 11/2 seconde per foto! – op zoek naar een nieuwe hoek, of om ter plaatse kopieën te maken. de sx-70 wordt een deel van jezelf, terwijl hij moeiteloos door het leven glijdt... advertentie (1975) == (...) wij bekijken de foto, of het schilderij aan onze muur, als het onderwerp zelf (de man, het landschap, enzovoort) dat is afgebeeld. dit hoeft niet altijd zo te zijn geweest. we zouden ons gemakkelijk mensen kunnen voorstellen die niet deze relatie hadden tot zulke afbeeldingen. die bijvoorbeeld een afkeer zouden hebben van foto’s, omdat een gezicht zonder kleur, en misschien zelfs een gezicht in verkleinde proporties, hen zou treffen als iets onmenselijks. wittgenstein == is het een directklaarfoto van... de destructieproef van een as? de vermenigvuldiging van een virus? een laboratoriuminstallatie die we mogen vergeten? de plaats van de misdaad? het oog van een zeeschildpad? de verkoopgrafiek van een rayon? chromosoomafwijkingen? bladzij 173 van gray’s anatomie? de uitleg van een elektrocardiogram? convergerende lijnen van een mezzotint? de driemiljoenste postzegel van 8 c met eisenhower erop? een haarlijnfractuur van de vierde rugwervel? een kopie van die onvervangbare 35 mm dia? uw nieuwe diode, 13 maal vergroot? een metallografie van vanadiumstaal? een verkleinde letter voor een blauwproef? een vergrote lymfknoop? de uitslag van een elektroforese? de slechtste occlusie ter wereld? de mooist gereguleerde occlusie ter wereld? zoals u uit de lijst kunt zien (...) komt er geen eind aan het materiaal dat moet worden geregistreerd. maar zoals u gelukkig kunt zien uit de onderstaande lijst van polaroid landcamera’s, is het aantal fotografische registraties dat u ermee kunt krijgen ook bijna onbegrensd. en aangezien u uw opname onmiddellijk te zien krijgt, kunt u meteen een nieuwe opname maken als er iets mocht ontbreken (...) advertentie (1976) == een object dat spreekt van het verlies, de vernietiging en het verdwijnen van objecten. spreekt niet over zichzelf. spreekt over andere. zal het ze kunnen omvatten? jasper johns == belfast, noord-ierland – de inwoners van belfast kopen bij honderden tegelijk ansichtkaarten van de kwellingen van hun stad. de meest populaire ansicht is van een jongen die een steen gooit naar een britse tank (...) andere kaarten laten uitgebrande huizen zien, troepen in gevechtspositie in de straten van de binnenstad, en kinderen die spelen tussen rokend puin. in de drie zaken van gardener kost één kaart ongeveer 25 dollarcent. ‘zelfs voor die prijs komen de mensen ze in pakjes van vijf of zes tegelijk kopen,’ zei rose lehane, de bedrijfsleidster in een van de winkels. mevrouw lehane vertelde dat er in vier dagen bijna duizend kaarten waren verkocht. aangezien er in belfast weinig toeristen zijn, zei ze, zijn de meeste kopers mensen van hier, voor het grootste deel jonge mannen die ze als ‘aandenken’ willen hebben. neil shawcross, een inwoner van belfast, kocht twee complete sets kaarten, met als verklaring: ‘ik vind het in­teressant als herinnering aan deze tijd en ik koop ze voor als mijn twee kinderen groot zijn.’ ‘het is een goed ding voor de mensen dat die kaarten er zijn,’ zei alan gardener, een van de directeuren van het concern. ‘er zijn hier in belfast te veel mensen die de situatie het hoofd proberen te bieden door hun ogen te sluiten en te doen alsof er niets aan de hand is. misschien worden ze door zoiets als dit geprikkeld om weer te kijken.’ ‘we hebben een boel geld verloren door de onlusten, met die bommen en brandstichtingen in onze winkels,’ voegde de heer gardener eraan toe. ‘als we een beetje geld terug kunnen krijgen van de onlusten, vind ik het best.’ uit the new york times, 29 oktober 1974 (‘postcards of belfast strife are best-sellers there’) == fotografie is een middel om dingen weer te geven die iedereen kent zonder erop te letten. mijn foto’s zijn bedoeld om iets voor te stellen dat je niet ziet. emmet gowin == de camera is een doodgemakkelijke manier om die andere werkelijkheid te ontmoeten. jerry n. uelsmann == oswiecim, polen – bijna 30 jaar nadat het concentratiekamp auschwitz werd gesloten, schijnt de verschrikking van die plek te zijn verminderd door de kraampjes met souvenirs, de reclameborden voor pepsi-cola en de toeristische sfeer. ondanks de koude herfstregen wordt auschwitz elke dag bezocht door duizenden polen en een aantal buitenlanders. de meesten zijn volgens de laatste mode gekleed en duidelijk te jong om zich de tweede wereldoorlog te kunnen herinneren. ze drommen door de vroegere gevangenbarakken, gaskamers en verbrandingsovens, kijken vol belangstelling naar afgrijselijke uitstallingen, zoals een enorme vitrine vol mensenhaar, dat door de ss werd gebruikt om stoffen van te maken... bij de souvenirkraampjes kunnen de bezoekers een stel auschwitzspeldjes kopen met een pools of duits opschrift, of ansichten met afbeeldingen van gaskamers en crematoria, of zelfs ballpoints van auschwitz waarop je dezelfde foto’s ziet, als je ze tegen het licht houdt. uit the new york times, 3 november 1974 (‘at auschwitz, a discordant atmosphere of tourism’) == de media hebben de plaats ingenomen van de wereld van vroeger. zelfs als we die oude wereld willen terugvinden, kunnen we dat alleen maar bereiken door een grondige studie te maken van de manier waarop de media die wereld hebben opgeslokt. marshall mcluhan == (...) veel bezoekers waren van het land gekomen, en sommigen, die niet wisten hoe je je in een stad gedraagt, spreidden kranten uit op het asfalt aan de overkant van de paleisgracht, pakten hun thuis klaargemaakte hapje en hun eetstokjes uit, en zaten daar gezellig te eten en te praten terwijl de menigte met een boog om hen heen liep. de japanse verslaving aan het maken van foto’s bereikte een koortsachtig hoogtepunt, geïnspireerd door de verheven achtergrond van de paleistuinen. als je afging op het voortdurende geklik van de sluiters, zou je menen dat niet alleen elk aspect van iedere aanwezige, maar ook van elk blaadje en grassprietje op de gevoelige plaat werd vastgelegd. uit the new york times, 3 mei 1977 (‘japan enjoys 3 holidays of “golden week” by taking a 7-day vacation from work’) == ik maak altijd in gedachten foto’s bij wijze van oefening. minor white == van alle dingen zijn daguerreotypen bewaard gebleven (...) de afdrukken van alles wat bestaan heeft, leven nog verspreid over verschillende zones van de oneindige ruimte. ernest renan == deze mensen leven voor de tweede keer in druk, net zo intens als toen hun beeld gevangen werd op de oude droge platen van zestig jaar geleden (...) ik loop door hun straatjes, sta in hun kamers en schuurtjes en werkplaatsen, kijk door hun raam naar binnen en naar buiten. en ook zij lijken zich van mijn aanwezigheid bewust te zijn. ansel adams (uit het voorwoord voor jacob a. riis: photographer and citizen [1974]) == zo hebben we in de fotocamera de meest betrouwbare hulp voor het begin van een objectieve kijk op de dingen. iedereen zal worden gedwongen om te zien wat optisch waar is en in zijn eigen termen kan worden verklaard, voor hij eventueel tot een subjectief standpunt komt. hierdoor zullen we het picturale associatiepatroon van de verbeelding kunnen afschaffen dat eeuwenlang een monopoliepositie heeft ingenomen en dat op ons netvlies was gestempeld door de grote individuele schilders. wat dat betreft zijn we – in het verloop van een kleine honderd jaar fotografie en twee decennia filmen – geweldig veel rijker geworden. we zouden kunnen zeggen dat we de wereld met volkomen verschillende ogen zien. niettemin is het totale resultaat tot op heden nog niet veel meer dan een visuele encyclopedische prestatie. dat is niet genoeg. we willen systematisch gaan produceren, aangezien het voor het leven belangrijk is dat we nieuwe relaties creëren. lászló moholy-nagy (1925) == iedereen die weet hoeveel waarde familieliefde bij de lagere klassen heeft, en die bij de arbeider op de schoorsteenmantel het rijtje portretten heeft zien staan (...) zal het misschien met mij eens zijn dat als tegenwicht tegen de sociale en industriële tendensen die, dag in dag uit, de gezondere familiegevoelens ondermijnen, de sixpennyfoto meer doet voor de armen dan alle filantropen ter wereld. macmillan’s magazine (londen), september 1871 == wie zou er volgens hem een directklaarfilmcamera kopen? dr. land zei dat hij verwacht dat de huisvrouw vermoedelijk een goede klant zal worden. ‘het enige dat ze moet doen, is de camera richten en op de sluiterknop drukken, en binnen enkele minuten kan ze het schattige moment of misschien het verjaarspartijtje van haar kind opnieuw beleven. dan is er nog een groot aantal mensen die liever foto’s hebben dan een ingewikkelde uitrusting. golf- en tennisfans kunnen hun swing op de juiste waarde schatten, door hem direct erna herhaald te zien; de industrie, scholen en andere sectoren waar onmiddellijke playback, gecombineerd met een gemakkelijk te bedienen apparaat, van nut zou kunnen zijn (...) de grenzen van polavision zijn even ruim als uw verbeelding. de toepassingen die men kan vinden voor deze en toekomstige polavisioncamera’s zijn eindeloos. uit the new york times, 8 mei 1977 (‘a preview of polaroid’s new instant movies’) == de meeste moderne reproducenten van het leven, zelfs de camera, hebben er in feite een hekel aan. we slokken het kwaad naar binnen, en verslikken ons in het goede. wallace stevens == de oorlog had mij, als soldaat, in het hart van een mechanische sfeer geworpen. hier ontdekte ik de schoonheid van het fragment. ik voelde een nieuwe realiteit in het detail van een machine, in het doodgewone object. ik probeerde de plastische waarde te ontdekken van die fragmenten van ons moderne leven. ik vond ze terug op het filmdoek in de close-ups van voorwerpen die indruk op me hadden gemaakt en mij beïnvloedden. fernand léger (1923) == 575.20 gebieden van de fotografie astrofotografieww@wluchtfotografie candidfotografiew1@1macrofotografie chronofotografieww wmicrofotografie cinefotomicrografiewwminiatuurfotografie cinematografieww1w1pyrofotografie cystofotografieww1w1radiofotografie fonofotografiewwww1radiografie fotochromiewwwwwwröntgenfotografie fotogrammetriew1w11sculptografie fotomicrografiew11w1skiagrafie fotospectroheliografiewspectrofotografie fototopografiewwwwwspectroheliografie fototypiewwwwww1wstroboscopische fotografie fototypografiewww1wtelefotografie heliofotografieww11wuranofotografie infraroodfotografie uit roget’s international thesaurus, 3e druk == in het voorjaar van 1921 werden in praag twee foto-automaten geïnstalleerd, die kort daarvoor in het buitenland waren uitgevonden. op één vel kreeg je zes, of tien, of zelfs meer foto’s van dezelfde persoon. toen ik met zo’n serie foto’s bij kafka kwam, zei ik opgewekt: ‘voor een paar kronen kun je je van alle kanten laten fotograferen. dat toestel is een gemechaniseerde “ken-uzelf”.’ ‘je bedoelt “misken-uzelf”!’ zei kafka met een glimlachje. ik protesteerde: ‘wat bedoel je? de camera liegt toch niet?’ ‘hoe kom je daarbij?’ kafka hield zijn hoofd schuin. ‘de fotografie bindt de blik aan het oppervlak. daardoor wordt het verborgen wezen verduisterd dat als een spel van licht en schaduw door de omtrekken van de dingen heen glanst. zelfs met de sterkste lenzen kun je dat niet te pakken krijgen. je moet er op het gevoel naar tasten. die automatische camera maakt niet dat het menselijk oog verveelvoudigd wordt, maar geeft alleen maar de kijk van een fantastisch vereenvoudigd vliegenoog.’ gustav janouch uit gespräche mit kafka == het leven verschijnt altijd volledig aanwezig langs de opperhuid van zijn lichaam: vitaliteit die klaar ligt om helemaal te voorschijn te worden geknepen door het moment te fixeren, een korte vermoeide glimlach te registreren, een trilling van de hand, de kortstondige bundel zonlicht vanachter de wolken. en geen enkel werktuig, behalve de camera, is in staat zulke gecompliceerde vluchtige reacties vast te leggen en de volle glorie van het moment uit te drukken. geen hand kan het uitdrukken, omdat de geest de onverminkte waarheid van een ogenblik niet lang genoeg kan vasthouden om de langzame vingers de gelegenheid te geven om grote hoeveelheden met elkaar in verband staande details te noteren. de impressionisten hebben vergeefs geprobeerd die notering te bereiken. want, of dat nu bewust of onbewust gebeurde, zij streefden ernaar om met hun lichteffecten de waarheid van het ogenblik aan te tonen; het impressionisme heeft steeds getracht het wonder van het hier en nu te fixeren. maar de kortstondige lichteffecten ontglipten hun terwijl ze druk bezig waren met analyseren; en hun ‘impressie’ blijft gewoonlijk een serie impressies die op elkaar zijn gelegd. stieglitz liet zich beter leiden. hij stapte regelrecht naar het apparaat dat voor hem was gemaakt. paul rosenfeld == de camera is mijn werktuig. daarmee geef ik een bestaansreden aan alles om me heen. andré kertész == een dubbele daling van niveau, of een methode om naar beneden te nivelleren, met een dubbele bodem met de daguerreotypie zal iedereen in staat zijn zijn portret te laten maken – vroeger was dat alleen weggelegd voor de prominenten; en tegelijk wordt er van alles gedaan om te maken dat we er allemaal hetzelfde uitzien, zodat we maar één portret nodig zullen hebben. kierkegaard (1854) == foto maken van kaleidoscoop william h. fox talbot (notitie in een manuscript gedateerd 18 februari 1839) ==

8. Van de fotografie.) de traditionele schone kunsten zijn elitair; hun karakteristieke vorm is één enkel werk geproduceerd door een enkeling; ze impliceren dat er een hiërarchie van onderwerpen bestaat, waarbij sommige als belangrijk of diepzinnig of edel worden beschouwd, en andere als onbelangrijk, triviaal of laag-bij-de-gronds. de media zijn democratisch; ze verzwakken de rol van de gespecialiseerde producent of auteur (door gebruik te maken van procédés die zijn gebaseerd op het toeval, of van mechanische technieken die iedereen leren kan; en door het werk te zijn van een collectief of een team); ze beschouwen de hele wereld als materiaal. de traditionele schone kunsten steunen op het onderscheid tussen authentiek en vervalst, tussen origineel en kopie, tussen goede en slechte smaak; de media verdoezelen die verschillen, als ze ze al niet openlijk afschaffen. de schone kunsten gaan ervan uit dat bepaalde ervaringen of onderwerpen een bepaalde betekenis hebben. de media zijn in wezen inhoudsloos (dit is de waarheid achter de beroemde uitspraak van marshall mcluhan dat het medium zélf de boodschap is); de karakteristieke toon ervan is ironisch, of uitdrukkingloos, of parodiërend. het is onvermijdelijk dat er steeds meer kunst wordt ontworpen om als foto te eindigen. paters uitspraak dat alle kunst streeft naar de staat van muziek, zou eens door een modernist moeten worden herschreven. tegenwoordig streeft alle kunst naar de staat van fotografie. == 5 de oorspronkelijke betekenis van picturaal was natuurlijk de positieve betekenis die door de beroemdste kunstfotograaf uit de negentiende eeuw, henry peach robinson, in zijn boek pictorial effort in photography (1869) werd gepopulariseerd. ‘zijn systeem bestond erin dat hij alles flatteerde,’ zegt abbott in haar manifest van 1951, ‘photography at the crossroads’. hoewel ze nadar, brady, atget en hine prijst als meesters van het fotodocument, wijst ze stieglitz af als geestelijk erfgenaam van robinson, de stichter van een ‘hyperpicturale school’ waarin eens te meer ‘de subjectiviteit overheerste’. 6 de pretenties van de fotografie zijn natuurlijk veel ouder. het prototype voor de thans vertrouwde praktijk waarbij de ontmoeting in de plaats komt van verdichting, objets of situations trouvés in de plaats van gemaakte (of geënsceneerde) objecten, en besluiten in de plaats van krachtsinspanning, is de instantkunst van de fotografie die tot stand komt via de bemiddeling van een apparaat. vanuit de fotografie kwam voor het eerst het denkbeeld op van een kunst die niet tot stand zou komen via zwangerschap en bevalling, maar door een toevallige ontmoeting (duchamps theorie van het ‘rendez-vous’). maar de beroepsfotografen staan veel zwakker in hun schoenen dan hun tijdgenoten van de erkende schone kunsten die door duchamp zijn beïnvloed; over het algemeen wijzen ze er graag op dat het besluit van een ogenblik een lange training vooronderstelt van gevoeligheid en oog, en blijven ze volhouden dat de fotograaf ondanks de moeiteloosheid van het fotograferen niet minder ambachtsman hoeft te zijn dan de schilder. 7 valéry verklaarde dat de fotografie dezelfde dienst zou bewijzen aan het schrijven, door de ‘illusoire’ pretentie van de taal dat die ‘de idee van een visueel object met een zekere mate van precisie zou kunnen overbrengen’, te ontmaskeren. maar schrijvers hoeven niet bang te zijn dat de fotografie ‘uiteindelijk het belang van de kunst van het schrijven zal beperken en haar gaat vervangen’, zegt valéry in the centenary of photography (1929). als de fotografie ‘ons afraadt om te beschrijven’, zegt hij, dan worden we ‘op die manier herinnerd aan de beperkingen van de taal en krijgen we, als schrijver, de raad om ons instrument toe te passen volgens een manier die beter past bij het ware karakter ervan. de literatuur zou zichzelf zuiveren als zij bepaalde taken overliet aan andere expressie- en productiemedia die die taken veel doeltreffender kunnen vervullen, en zich ging wijden aan de doeleinden die alleen zij kan vervullen (...) waarvan er een [is] de taal te perfectioneren die abstracte gedachten vormt of vertolkt, en een tweede de volledige verscheidenheid van poëtische patronen en klanken te verkennen.’ het argument van valéry is niet overtuigend. hoewel we mogen zeggen dat een foto niets registreert of laat zien of voorstelt, ‘beschrijft’ hij in feite nooit iets; alleen de taal gaat beschrijvend te werk, en die handeling is een gebeurtenis die in de tijd plaatsvindt. om zijn argument te staven stelt valéry voor dat we als bewijs een paspoort openslaan; ‘de beschrijving die daarin is neergekrabbeld kan niet de vergelijking doorstaan met de foto die ernaast is vastgeniet. maar in dit geval gebruiken we beschrijving in haar laagste en armste betekenis; er zijn bij dickens of nabokov passages te vinden waarin een gezicht of een lichaamsdeel beter wordt beschreven dan welke foto dat ook zou kunnen. evenmin pleit het tegen de beschrijvende kracht van de literatuur wanneer valéry zegt dat ‘de schrijver die een landschap of een gezicht beschrijft, evenveel verschillende voorstellingen zal oproepen als hij lezers heeft, hoe talentvol hij in zijn vak ook mag zijn’. hetzelfde geldt immers ook voor een foto. zoals sommigen menen dat het stilstaande fotobeeld de schrijver heeft bevrijd van de plicht om te beschrijven, wordt vaak gemeend dat de film de taak van de romanschrijver om te vertellen of te verhalen naar zich toe heeft getrokken, en daarmee, volgens sommigen, de roman heeft vrijgemaakt voor andere, minder realistische opdrachten. deze versie van het argument is iets meer aanvaardbaar, want de film is een kunst waarbij de tijd een rol speelt. maar ze doet onrecht aan de relatie tussen romans en films

9. En vanwege de gedurfde compositie en de geraffineerde belichting – een schoonheid die de uitkomst is van vaardigheid en smaak. de rauwe, bij flitslicht gemaakte foto’s van jacob riis die hij maakte tussen 1887 en 1890, doen mooi aan vanwege de kracht van hun onderwerp: vuile, vormloze bewoners van onbestemde leeftijd van new yorkse krotten; en vanwege de toepasselijkheid van hun ‘foute’ omlijsting en van de botte contrasten die tot stand kwamen door het gebrek aan controle over toonwaarden – een schoonheid die de uitkomst is van amateurisme of onoplettendheid. de evaluatie van foto’s is altijd doorschoten met zulke esthetische dubbele normen. oorspronkelijk beoordeeld volgens de normen van de schilderkunst, die uitgaan van een bewust ontwerp waarbij alles wat niet wezenlijk is wordt geëlimineerd, werden de karakteristieke prestaties van het fotografisch kijken tot voor kort identiek gesteld met het werk van een betrekkelijk klein aantal fotografen die er, door middel van nadenken en inspanning, in slaagden boven het mechanische karakter van de camera uit te stijgen en te voldoen aan de normen voor kunst. maar het is inmiddels duidelijk geworden dat er geen inherent conflict bestaat tussen een mechanisch of naïef cameragebruik en een formele schoonheid van zeer hoge orde; er bestaat geen enkel soort foto waarin dat soort schoonheid niet aanwezig zou kunnen zijn; een pretentieloos functioneel kiekje kan visueel even interessant, even welsprekend en even mooi zijn als de meest geroemde foto’s die tot het domein van de schone kunsten worden gerekend. in de fotografie is deze democratisering van de formele normen het logisch tegendeel van haar democratisering van het schoonheidsbegrip. terwijl de schoonheid per traditie was verbonden met de ideale voorbeelden (de representatieve kunst van de klassieke grieken liet alleen jeugd zien, het lichaam in zijn volmaaktheid), hebben foto’s onthuld dat ze overal bestaat. samen met mensen die zich mooi maken voor de camera, hebben de onaantrekkelijken en de ontevredenen hun eigen schoonheid toebedeeld gekregen. voor een fotograaf bestaat er tenslotte geen verschil – en geen esthetisch voordeel – tussen het streven de wereld mooier te maken en het tegengestelde streven om de wereld te ontmaskeren. zelfs fotografen die het beneden zich achten om hun portretten te retoucheren – een punt van eer voor allerlei ambitieuze portretfotografen, te beginnen met nadar – hadden de neiging hun model op bepaalde manieren te beschermen tegen de al te onthullende blik van de camera. het is trouwens typerend dat portretfotografen, die uit hoofde van hun beroep beschermend optreden ten opzichte van beroemde gezichten die, zoals dat van garbo, werkelijk ideaal zijn, graag jagen op ‘echte’ gezichten, die over het algemeen worden gezocht onder naamlozen, armen, maatschappelijk weerlozen, ouden, geesteszieken – mensen die onverschillig staan tegenover de agressiviteit van de camera (of niet bij machte zijn ertegen te protesteren). twee portretten die strand in 1916 maakte van slachtoffers van de stad, ‘blind woman’ en ‘man’, horen tot de eerste resultaten van die speurtocht, uitgevoerd in close-up. in de ergste jaren van de duitse crisis maakte helmar lerski een heel compendium verontrustende gezichten, in 1931 uitgegeven onder de titel köpfe des alltags. de betaalde modellen voor wat lerski zijn ‘objectieve karakterstudies’ noemde – waarin brutaalweg en meer dan levensgroot de poriën, rimpels en huidontsieringen werden onthuld – waren werkloze bedienden, opgedoken via een arbeidsbureau, bedelaars, straatvegers, venters en wasvrouwen. de camera kan clement zijn, maar is tevens een expert in wreedheid. maar uit die wreedheid komt alleen maar een ander soort schoonheid voort, volgens de surrealistische voorkeuren die de fotografische smaak beheersen. terwijl de modefotografie erop is gebaseerd dat iets op een foto mooier kan lijken dan in het werkelijke leven, is het dus niet verwonderlijk dat sommige fotografen die de mode dienen, zich ook voelen aangetrokken tot niet-fotogenieke modellen. de flatterende modefoto’s van avedon worden volmaakt aangevuld door het werk waarin hij optreedt als iemand die weigert te vleien, zoals in de elegante, meedogenloze portretten die avedon in 1972 van zijn stervende vader maakte. de traditionele functie van het portretschilderen, namelijk het model mooier maken of idealiseren, blijft het streven van het pretentieloze fotograferen en van de commerciële fotografie, maar in de fotografie als kunst heeft die functie veel korter geduurd. over het algemeen is de eer naar de cordelia’s gegaan. als middel van een bepaalde reactie tegen het conventioneel mooie heeft de fotografie haar nut bewezen door ons gevoel voor wat esthetisch aangenaam is veel ruimer te maken. soms vindt die reactie plaats uit naam van de waarheid, maar soms ook uit naam van de gekunsteldheid of mooier makende leugentjes; zo ontwikkelt zich in de modefotografie al meer dan tien jaar een repertoire van paroxismale gebaren die onmiskenbaar de invloed verraden van het surrealisme. (‘schoonheid moet stuiptrekkend zijn, of zal er helemaal niet zijn’, schreef breton.) zelfs de meest barmhartige fotojournalistiek staat onder druk om aan twee soorten verwachtingen tegelijk te voldoen, namelijk die welke voortkomen uit het feit dat wij een foto bijna altijd surrealistisch bekijken, en die welke zijn geschapen door onze overtuiging dat bepaalde foto’s een reële en belangrijke informatie over het leven verschaffen. de foto’s die w. eugene smith in de tweede helft van de jaren zestig maakte in het japanse vissersdorp minamata, waar de meeste bewoners verminkt zijn en een langzame dood sterven door kwik­vergiftiging, ontroeren ons omdat ze een lijden documenteren dat onze verontwaardiging opwekt, maar doen tegelijk een afstand ontstaan omdat het zulke prachtige foto’s zijn van het lijden die voldoen aan de surrealistische normen van schoonheid. smith’ foto van een stervende jongen die op de schoot van zijn moeder ligt te stuiptrekken, fungeert als een piëta voor de wereld van de slachtoffers van de pest die door artaud werd uitgeroepen tot het onderwerp bij uitstek voor de moderne dramaturgie; inderdaad zou de hele serie als beeld kunnen dienen voor artauds théâtre de la cruauté. omdat elke foto slechts een fragment is, hangt het morele en emotionele gewicht af van de context waarin hij wordt geplaatst. een foto verandert naar gelang het verband waarin wij hem zien. smith’ foto’s van minamata zullen op een contactafdruk dus anders lijken dan op een tentoonstelling, of bij een politieke demonstratie, of in een politiedossier, of in een fotoblad, of in een nieuwstijdschrift, of in een boek, of in een kamer aan de muur. elk van deze situaties suggereert een ander gebruik van foto’s, maar geen ervan stelt de betekenis ervan zeker. wat wittgenstein betoogde voor woorden: dat de betekenis het gebruik is, geldt voor elke foto. op die manier draagt de aanwezigheid en de verspreiding van alle foto’s dan ook bij tot de uitholling van het begrip ‘betekenis’, tot het verkavelen van de waarheid in betrekkelijke waarheden, wat door het moderne liberale bewustzijn vanzelfsprekend wordt gevonden. sociaal geëngageerde fotografen veronderstellen dat hun werk een soort stabiele betekenis kan overbrengen, de waarheid kan onthullen. maar de betekenis is gedoemd te verwateren, gedeeltelijk doordat een foto altijd een object in een bepaald verband is; dat wil zeggen dat elk verband waarin een foto rechtstreeks (met name politiek) nut kan hebben, onvermijdelijk wordt gevolgd door andere samenhangen waarin dat nut wordt verzwakt en steeds minder relevant wordt. dit proces, waarbij oorspronkelijke toepassingen veranderd en ten slotte verdrongen worden door volgende toepassingen – in het bijzonder door het debat over kunst waarin elke foto kan worden verwikkeld –, is een van de hoofdkenmerken van de fotografie. sommige foto’s, zelf beelden, verwijzen ons van meet af aan niet alleen naar het leven, maar ook naar andere beelden. de foto van het lijk van che guevara, die de boliviaanse autoriteiten in oktober 1967 aan de wereldpers vrijgaven, en die hem toont op een draagbaar die is geplaatst op een cementen trog in een stal, omringd door een boliviaanse kolonel, iemand van de amerikaanse inlichtingendienst en een stel journalisten en soldaten, resumeert niet alleen de bittere realiteit van de huidige latijns-amerikaanse geschiedenis, maar vertoont, zoals john berger heeft aangetoond, in zekere zin een onopzettelijke gelijkenis met mantegna’s dode christus en rembrandts anatomische les van dr. tulp. een van de elementen die de foto onweerstaanbaar maken, is de compositaire gelijkenis met die twee schilderijen. maar het feit dat die foto zo onvergetelijk is, duidt meteen op de mogelijkheid dat hij wordt gepolitiseerd en een tijdloos beeld wordt. de beste dingen die over fotografie zijn geschreven, komen uit de hoek van moralisten – marxisten of salonmarxisten – die verslaafd waren aan foto’s, maar zich onbehaaglijk voelden over de onverbiddelijke manier waarop de fotografie de dingen mooier maakt. zoals walter benjamin in 1934 in een toespraak in het institut pour l’etude du fascisme in parijs opmerkte, is de camera: == niet meer in staat een woonkazerne of een vuilnisbelt te fotograferen zonder die te herscheppen. om maar te zwijgen van een rivierdam of een fabriek van elektrische kabels; tegenover die bouwsels kan de fotografie alleen nog maar zeggen: ‘wat mooi’ (...) de camera is erin geslaagd armoe tot iets verachtelijks te maken door het op een modieuze, technisch volmaakte manier te verwerken tot object van genoegen. == moralisten die van foto’s houden, hopen altijd dat woorden de foto zullen redden. (de tegenovergestelde benadering is die van de museumcurator die, om het werk van een fotojournalist tot kunst te verheffen, zijn foto’s laat zien zonder hun oorspronkelijk onderschrift.) ook benjamin meende dat een foto door het juiste onderschrift ‘kon worden gered van de ravage van modieusheid en er een revolutionaire gebruikswaarde op kan worden overgedragen’. hij drong erop aan dat schrijvers zouden gaan fotograferen om te laten zien hoe het moest. de sociaal geëngageerde schrijvers zijn zich niet op de camera gaan toeleggen, maar ze hebben zich wel vaak laten ronselen of zijn er vrijwillig toe overgegaan de waarheid onder woorden te brengen waarvan foto’s getuigen, zoals james agee deed in de teksten die hij in let us now praise famous men bij de foto’s van walker evans heeft geschreven, of zoals john berger deed in zijn essay over de foto van de dode che guevara, want dat essay was feitelijk een uitgebreid onderschrift waarin werd getracht de politieke associaties en morele betekenis van de foto te benadrukken, omdat berger hem eigenlijk esthetisch te bevredigend en in iconografisch opzicht te suggestief vond. de korte film letter to jane (1972) van godard en gorin komt neer op een soort antionderschrift bij één foto, een vlijmscherpe kritiek op een foto van jane fonda, die werd genomen tijdens een bezoek aan noord-vietnam. (de film is tevens een schoolvoorbeeld van hoe men elke foto zou moeten interpreteren, hoe men de niet-onschuldige aard van het kader, de hoek en het brandpunt van een foto moet ontcijferen.) door de betekenis die de foto (fonda met een uitdrukking van verwarring en medelijden luisterend naar een anonieme vietnamese vrouw die de verwoestingen beschrijft van een amerikaans bombardement) kreeg toen hij werd gepubliceerd in het franse geïllustreerde blad l’express, werd in bepaald opzicht de betekenis verdraaid die hij voor de noord-vietnamezen had die hem hadden vrijgegeven. maar zelfs nog doorslaggevender dan de verandering van de foto door de nieuwe plaatsing was de manier waarop de revolutionaire gebruikswaarde die hij voor de noord-vietnamezen had, werd gesaboteerd door wat l’express er als onderschrift bij zette. ‘deze foto,’ verklaren godard en gorin, ‘is net als elke andere foto fysiek stom. hij spreekt door middel van de tekst die eronder staat.’ in feite spreken woorden een luidere taal dan foto’s. onderschriften hebben de neiging om dat wat onze ogen zien te overschreeuwen, maar geen enkel onderschrift is in staat om permanent de betekenis van een foto te beperken of veilig te stellen. wat de moralisten van een foto eisen is iets wat geen foto kan doen, namelijk spreken. het onderschrift is de ontbrekende stem, en er wordt van verwacht dat die spreekt uit naam van de waarheid. maar zelfs een volkomen accuraat onderschrift is slechts een (noodzakelijk sprekende) interpretatie van de foto. en het pakje van het onderschrift wordt net zo gemakkelijk aan- als uitgetrokken. het kan nooit verhinderen dat elk argument of moreel pleidooi dat door een foto (of een stel foto’s) moet worden ondersteund, ondermijnd wordt door het veelvoud van betekenissen dat iedere foto al bij voorbaat in zich draagt; of dat het wordt besmet met de hebzuchtige mentaliteit die in elke manier van fotograferen en foto’s verzamelen ligt opgesloten, of met de esthetische relatie tot het onderwerp die elke foto onvermijdelijk aanbiedt. zelfs foto’s die hartverscheurend getuigen van een specifiek historisch moment, stellen hun onderwerp ter beschikking onder het aspect van een soort eeuwigheid: schoonheid. de foto van che guevara is uiteindelijk... mooi, zoals de man zelf, en zoals de mensen van minamata, en zoals het joodse jongetje dat in 1943 werd gefotografeerd tijdens een razzia in het getto van warschau, met zijn armen omhoog, plechtig van doodsangst, de foto die door de zwijgende heldin uit bergmans film persona werd meegenomen naar een psychiatrische inrichting om over te mediteren als fotosouvenir van het wezen van de tragiek. zelfs fotowerk dat met de beste bedoelingen is gemaakt en van de juiste ondertitels is voorzien, resulteert in een consumptiemaatschappij altijd in de ontdekking van schoonheid. de beeldschone compositie en het elegante perspectief van de foto’s van lewis hine van uitgebuite kinderen in amerikaanse fabrieken en mijnen rond 1900 overleven gemakkelijk de relevantie van het onderwerp. de beschermde middleclass bewoners van het welvarende deel van de wereld – de gebieden waar de meeste foto’s worden gemaakt en verbruikt – raken voornamelijk via de camera op de hoogte van de verschrikkingen die er in de wereld plaatsvinden; foto’s kunnen verontrusten en doen dat ook inderdaad. maar de esthetiserende tendens van de fotografie is zo sterk dat hetzelfde medium dat verontrusting teweegbrengt, die ook weer neutraliseert. de camera miniaturiseert de beleving en verandert de geschiedenis in een schouwspel. in dezelfde mate waarin foto’s mededogen scheppen, breken ze dat mededogen weer af en plaatsen ze de gevoelens op een afstand. het realisme van de fotografie schept een bepaalde verwarring over de realiteit die tegelijk (op de lange duur) moreel pijnstillend werkt en (zowel op de lange als op de korte duur) stimulerend voor de zinnen. vandaar dat de fotografie onze ogen schoonveegt. dat is de nieuwe manier van kijken waar iedereen de mond van vol had. == wat de morele pretenties ook mogen zijn waar men ten behoeve van de fotografie aanspraak op maakt, het voornaamste effect ervan is dat de wereld wordt veranderd in een warenhuis of een museum-zonder-muren waarin elk onderwerp wordt gedegradeerd tot verbruiksartikel en gepromoveerd tot onderwerp voor esthetische waardering. via de camera worden mensen klanten of toeristen van de realiteit, of van de réalités, zoals de naam van het franse fotoblad suggereert, want de realiteit wordt opgevat als een meervoud, een soort fascinerende grabbelton. doordat foto’s het exotische dichterbij brengen, en het bekende, huiselijke tot iets exotisch maken, maken ze de hele wereld bereikbaar als object voor taxatie. voor fotografen die er zich niet toe beperken hun eigen obsessies te projecteren, zijn er overal treffende momenten en mooie onderwerpen. de meest heterogene onderwerpen worden dan bij elkaar gebracht in de fictieve eenheid die de ideologie van het humanisme biedt. aldus bestaat volgens een bepaalde criticus de grootheid van de foto’s die paul strand maakte in de laatste periode van zijn leven – toen hij van de briljante ontdekkingen van het abstraherende oog overstapte op de toeristische, wereld-bloemlezende opdrachten van de fotografie – uit het feit dat ‘zijn mensen, of dat nu een zwerver uit de bowery is, of een mexicaanse peón, of een agrariër uit new england, of een italiaanse boer, of een franse handwerksman, of een visser uit bretagne of van de hebriden, of een egyptische fellah, of een dorpsidioot, of de grote picasso, allen dezelfde heroïsche eigenschap hebben meegekregen: menselijkheid’. en wat is die menselijkheid? dat is de eigenschap die dingen met elkaar gemeen hebben wanneer ze als foto worden gezien. de drang om foto’s te nemen is in principe niet-selectief, want de praktijk van het fotograferen is nu eenmaal gelijk gesteld met de opvatting dat alles ter wereld interessant kan worden gemaakt door de camera. maar die interessantheid is net als de eigenschap van de zichtbare menselijkheid een lege eigenschap. de fotografische macht over de wereld met zijn onbeperkte productie van notities van de werkelijkheid maakt alles homoloog. de fotografie is, wanneer ze reportages maakt, net zo beperkend als wanneer ze schone vormen onthult. door het ding-achtige van mensen en het menselijke van dingen te onthullen verandert de fotografie de werkelijkheid in een tautologie. wanneer cartier-bresson naar china gaat, laat hij ons zien dat er in china mensen zijn, en dat die mensen chinees zijn. foto’s worden vaak aangehaald als hulpmiddel voor nader begrip en tolerantie. in het humanistisch jargon bestaat de hoogste roeping van de fotografie erin dat ze de mens verklaart aan de mens. maar foto’s verklaren niets; ze constateren alleen maar. robert frank was gewoon eerlijk toen hij verklaarde dat ‘om een authentiek eigentijds document te produceren de visuele indruk zo sterk moet zijn dat de uitleg ervan tot nul wordt gereduceerd’. als een foto een boodschap is, is die boodschap zowel doorzichtig als mysterieus. zoals arbus opmerkte: ‘een foto is een geheim van een geheim. des te meer hij je vertelt, des te minder weet je.’ ondanks de illusie dat er door de fotografie meer begrip is gekomen lokt het kijken via foto’s in werkelijkheid een hebzuchtige relatie tot de wereld uit, waardoor een esthetisch besef wordt aangekweekt en de emotionele afstandelijkheid wordt bevorderd. de kracht van een foto ligt in het feit dat hij de mogelijkheid openlaat om momenten die in de normale tijdstroom onmiddellijk door andere worden vervangen, nader te onderzoeken. dit doen stollen van de tijd – de arrogante, aangrijpende ‘stasis’ van iedere foto – heeft een aantal nieuwe, ruimere schoonheidsnormen opgeleverd. maar een waarheid die kan worden geleverd op een los moment – hoe significant of doorslaggevend dat moment ook mag zijn – moet wel goed begrepen kunnen worden. in tegenstelling tot wat door de humanistische aanspraken ten behoeve van de fotografie wordt gesuggereerd, komt de kracht van de camera om de realiteit in iets moois te veranderen voort uit een bepaalde zwakheid om de waarheid over te brengen. de reden dat het humanisme de heersende ideologie is geworden van de eerzuchtige beroepsfotograaf, ter vervanging van de formalistische argumenten voor zijn speurtocht naar schoonheid, is dat daarmee de begripsverwarring over waarheid en schoonheid wordt gemaskeerd die aan de fotografische onderneming ten grondslag ligt. == 3 het beperken van de fotografie tot een onpersoonlijke manier van zien heeft natuurlijk voorstanders gehouden. de surrealisten meenden dat de fotografie dusdanig bevrijdend was, dat ze uitsteeg boven de louter persoonlijke expressie. breton noemt in het begin van zijn essay uit 1920 over max ernst de praktijk van het automatisch schrijven ‘een ware fotografie van het denken’, waarbij hij de camera beschouwt als ‘een blind instrument’ waarvan de superioriteit in ‘het imiteren van uiterlijkheden de genadeslag heeft toegebracht aan de oude manieren van expressie, zowel in de schilderkunst als in de poëzie’. in het esthetische kamp van de tegenstanders namen de theoretici van het bauhaus een niet ongelijk standpunt in, toen ze de fotografie behandelden als een onderdeel van design, zoals de architectuur; creatief maar onpersoonlijk, onbelemmerd door ijdelheidjes zoals een schilderachtig oppervlak, of een persoonlijke toets. in zijn boek malerei, fotografie, film (1927) prijst moholy-nagy de camera omdat die ‘de zindelijkheid van de optiek’ aan de orde stelt, waardoor uiteindelijk ‘dat schilderachtige associatiepatroon van de fantasie zal worden afgeschaft (...) dat op onze manier van kijken werd gestempeld door de grote individuele schilders’. 4 de grote invloed die de fotografie heeft uitgeoefend op de impressionisten, is een gemeenplaats geworden in de kunstgeschiedenis. het is beslist niet overdreven om met stieg­litz te zeggen dat ‘impressionistische schilders aanhangers zijn van een compositiestijl die puur fotografisch is’. de manier waarop de camera de realiteit vertaalt in sterk gepolariseerde gebieden van licht en donker, het eigenmachtige besnoeien van het beeld in de fotografie, de geringe interesse van de fotograaf om de ruimte, in het bijzonder de achtergrondruimte, duidelijk zichtbaar te maken, waren de voornaamste inspiratiebronnen voor de verklaringen van wetenschappelijke interesse in de eigenschappen van het licht van de impressionistische schilders, en voor hun experimenten met vervlakte perspectieven, ongewone gezichtshoeken en gedecentraliseerde vormen die worden afgesneden door de rand van het schilderij. (‘ze beelden het leven af in stukken en brokken,’ zoals stieglitz in 1909 opmerkte.) een historisch detail: de allereerste impressionistische tentoonstelling (april 1874) werd gehouden in nadars fotoatelier op de boulevard des capucines in parijs


## 🔧 Frameworks (6)
1. En die zich uitstrekken van de min of meer chronologische volgorde van kiekjes in een familiealbum tot aan de voortdurende opeenhoping en uiterst nauwkeurige rangschikking die nodig is voor de toepassing van de fotografie bij weersvoorspellingen, astronomie, microbiologie, geologie, politiewerk, medische opleiding en diagnoses, militaire verkenningen en kunstgeschiedenis. Foto’s zorgen niet alleen voor een nieuwe definitie van de materie van de dagelijkse ervaringen (mensen, dingen, gebeurtenissen, alles wat we met het blote oog kunnen zien, al bekijken we niet alles met dezelfde ogen en letten we vaak niet op), maar voegen er nog enorme hoeveelheden materiaal aan toe dat we helemaal niet kunnen zien. Op die manier wordt de werkelijkheid als zodanig opnieuw gedefinieerd; als onderwerp voor een tentoonstelling, als geregistreerd materiaal voor een onderzoek, als doelwit voor toezicht. Door die fotografische verkenning en verdubbeling van de wereld worden continuïteiten verbrokkeld en de stukken ervan in een nooit eindigend dossier gestopt, dat controlemogelijkheden verschaft die zelfs de stoutste verwachtingen onder het vroegere registratiestelsel voor informatie – het schrijven – te boven gaan. Dat fotografische registratie altijd een potentieel controlemiddel is, werd al ingezien toen die macht nog in de kinderschoenen stond. In 1850 noteerde Delacroix in zijn Journal het succes van sommige ‘fotografische experimenten’ in Cambridge, waar astronomen die bezig waren de zon en de maan te fotograferen, erin waren geslaagd een speldenknopachtige indruk te krijgen van de ster Vega. Hij voegde er de volgende ‘merkwaardige’ opmerking aan toe: == Aangezien het licht van de ster waarvan een daguerreo­type is gemaakt, twintig jaar nodig heeft gehad om de ruimte door te reizen die de ster van de aarde scheidt, volgt daaruit dat de lichtstraal die op de gevoelige plaat is gefixeerd, de hemelbol al geruime tijd had verlaten voordat Daguerre het proces ontdekte door middel waarvan wij zojuist over dit licht controle hebben gekregen. == De opmars van de fotografie heeft de onbeduidende ideeën over controle zoals Delacroix die koesterde, ver achter zich gelaten, en de verschillende vormen waarin een foto controle kan verschaffen over het gefotografeerde object steeds feitelijker gemaakt. De technologie, die de mate waarin de afstand tussen fotograaf en onderwerp invloed uitoefent op de nauwkeurigheid en de grootte van de afbeelding, al tot een minimum heeft teruggebracht, heeft de mogelijkheid geschapen om zowel dingen te fotograferen die onvoorstelbaar klein zijn, als zaken die onvoorstelbaar veraf liggen, zoals sterren; heeft het fotograferen zelfs onafhankelijk gemaakt van het licht (infrarode fotografie); het foto-object bevrijd van zijn beperktheid tot twee dimensies (holografie); de tijd tussen het instellen van het apparaat en het moment dat men de foto in handen krijgt, ingekrompen (vanaf de eerste Kodak, toen er weken nodig waren voordat de foto’s in ontwikkelde staat terugkwamen bij de amateurfotograaf, tot aan de polaroid waar de foto na een paar seconden uit rolt); en heeft niet alleen gemaakt dat afbeeldingen gingen bewegen (film) maar heeft zelfs bereikt dat ze gelijktijdig worden geregistreerd en overgebracht (video). Kortom, de technologie heeft van de fotografie een ongeëvenaard medium gemaakt om het menselijk gedrag te ontcijferen, te voorspellen en te beïnvloeden. De fotografie heeft een bepaalde macht die geen ander beeldvormend procédé ooit heeft bezeten, want in tegenstelling tot vroegere procédés is de fotografie niet afhankelijk van een beeldenmaker. Hoe zorgvuldig de fotograaf ook te werk gaat bij het voorbereiden en leiden van het procédé, het proces zelf blijft een optisch-chemisch (of elektronisch) proces dat automatisch functioneert, en waarvan de apparatuur onvermijdelijk zal worden gewijzigd om de werkelijkheid nog gedetailleerder en dus bruikbaarder in kaart te brengen. Door het feit dat die afbeeldingen op een mechanische manier geboren worden en een zeer letterlijke macht overdragen, is er een nieuwe relatie ontstaan tussen beeld en werkelijkheid. En hoewel men van de fotografie ook zou kunnen zeggen dat ze de primitiefste relatie in ere herstelt – waarbij beeld en object gedeeltelijk samenvallen – wordt de potentie van het beeld nu op een heel andere manier ervaren. Volgens het primitieve besef van de doelmatigheid van het beeld ging men ervan uit dat de afbeeldingen de eigenschappen van de werkelijke dingen bezaten, maar wij hebben de neiging om aan de werkelijke dingen de eigenschappen van de afbeelding toe te schrijven. Zoals iedereen weet, zijn primitieve volken bang dat de camera hen zal beroven van een deel van hun wezen. In een memoire die Nadar in 1900 publiceerde aan het eind van een zeer lang leven, vertelt hij dat Balzac een soortgelijke ‘vage angst’ had om te worden gefotografeerd. Volgens Nadar gaf Balzac hiervoor de verklaring dat == iedereen in zijn natuurlijke staat bestaat uit een reeks schimmige beelden die tot in het oneindige in lagen op elkaar liggen, en gewikkeld zijn in oneindige dunne vliesjes (...) Aangezien de mens nog nooit in staat is geweest iets te scheppen, dat wil zeggen iets materieels te maken uit een schim, iets ontastbaars, of uit niets iets te maken, wordt bij iedere daguerriaanse operatie dus de hand gelegd op een van die lagen van het lichaam waarop die handeling zich concentreert, en wordt dat laagje losgemaakt van het geheel en opgebruikt. == Het lijkt kenmerkend voor Balzac om aan dit soort schroom te lijden. ‘Was Balzacs angst voor de daguerreotypie echt of aanstellerij?’ vraagt Nadar zich af. ‘Hij was echt (...)’, aangezien de fotografische procedure als het ware een materialisatie is van het origineelste aspect van Balzacs techniek als romanschrijver. De werkwijze van Balzac bestond eruit dat hij, net als bij een fotografische vergroting, kleine details vergrootte en niet bij elkaar passende karaktertrekken of details naast elkaar plaatste, zoals bij een fotografische lay-out; op die manier tot iets expressiefs gemaakt, kan elk willekeurig ding met iets anders worden verbonden. Voor Balzac kon de essentie van een heel milieu worden onthuld door één enkel materieel detail, hoe nietig of schijnbaar willekeurig het ook mocht lijken. Een geheel leven werd opgesomd in een vluchtige verschijning.8 En een verandering in die verschijningen betekent een persoonsverandering, want Balzac weigert om achter die verschijningen een ‘echte’ persoon te verstoppen. De fantastische theorie die Balzac tegen Nadar ontwikkelde, dat een lichaam is samengesteld uit een oneindige reeks ‘schimmige beelden’, loopt griezelig parallel met de schijnbaar realistische theorie die hij in zijn romans tot uitdrukking brengt, dat een persoon een aggregaat is van verschijningen die, wanneer ze op de juiste manier worden belicht, tot in het oneindige significante laagjes kunnen afstaan. Dat hij de werkelijkheid ziet als een eindeloze reeks situaties die elkaar weerspiegelen, en in staat is analogieën te vinden in de meest ongelijke dingen, betekent dat hij vooruitloopt op een karakteristieke waarnemingsvorm die wordt gestimuleerd door het kijken naar fotobeelden. Men is de werkelijkheid zelf gaan zien als een soort schrift dat moet worden ontcijferd – juist zoals de gefotografeerde afbeeldingen aanvankelijk werden vergeleken met het schrift. (Nièpce noemde het proces waarbij een beeld op de plaat verschijnt heliografie, zonneschrift; Fox Talbot noemde de camera ‘het potlood van de natuur’.) De moeilijkheid met Feuerbachs tegenstelling tussen ‘origineel’ en ‘kopie’ is, dat werkelijkheid en afbeelding zo statisch worden gedefinieerd. Er wordt verondersteld dat de werkelijkheid onveranderd en ongeschonden blijft, terwijl alleen de afbeeldingen veranderen, gesteund door de meest hardnekkige aanspraken op geloofwaardigheid zijn ze daardoor op de een of andere manier overtuigender geworden. Maar de begrippen afbeelding en werkelijkheid zijn complementair. Wanneer het begrip werkelijkheid verandert, gebeurt dat ook met het begrip afbeelding, en omgekeerd. ‘Onze eeuw’ geeft niet uit perversiteit de voorkeur aan de afbeeldingen boven de werkelijke dingen, maar gedeeltelijk als reactie op de verschillende manieren waarop het begrip werkelijkheid geleidelijk gecompliceerd en verzwakt werd; een van die vroege manieren was de kritiek op de werkelijkheid-als-façade die opkwam uit de verlichte burgerij van de negentiende eeuw. (Dit was natuurlijk precies het tegenovergestelde effect van wat ermee werd beoogd.) Datgene wat tot op een bepaald tijdstip steeds als werkelijkheid is ervaren terugbrengen tot pure fantasie, zoals Feuerbach deed toen hij de religie ‘de droom van de menselijke geest’ noemde en alle theologische ideeën van tafel veegde als psychologische projecties; of willekeurige, banale details van het dagelijks leven opblazen tot codes van verborgen historische en psychologische krachten, zoals Balzac deed in zijn encyclopedie van de sociale werkelijkheid in romanvorm – het zijn beide manieren om de werkelijkheid te ervaren als een stel verschijningen, als een afbeelding. De primitieve vrees voor camera’s die voortkomt uit de gedachte dat de foto een materieel deel is van de gefotografeerde persoon, wordt in onze cultuur door slechts weinig mensen gedeeld. Maar er is een restant van die magie overgebleven, bijvoorbeeld in onze aarzeling om de foto van een dierbaar iemand te verscheuren of weg te gooien, vooral wanneer die persoon is overleden of zich ver van ons bevindt. Zoiets wordt ervaren als een meedogenloze daad van verwerping. Wanneer Jude in Jude the Obscure ontdekt dat Arabella het ahornhouten lijstje met zijn eigen foto die hij haar op hun trouwdag gaf, heeft verkocht, betekent dat voor hem dat ‘elk gevoel in zijn vrouw volkomen dood is’ en wordt dat ‘het laatste duwtje om alle gevoel in hem te vernietigen’. Maar het echte moderne primitivisme betekent niet dat het beeld als een werkelijk ding wordt gezien; fotobeelden zijn heus niet zo reëel. In plaats daarvan is het alsof de werkelijkheid zelf steeds meer is gaan lijken op dat wat de camera’s ons ervan laten zien. Het is nu heel gewoon geworden om van een ervaring van een gewelddadige gebeurtenis waarin iemand zelf betrokken is geweest – bijvoorbeeld een vliegramp, een schietpartij of een terroristische bomaanval – met nadruk te verklaren dat ‘het net een film was’. Men zegt dit wanneer men meent dat andere beschrijvingen tekortschieten, en wil daarmee uitleggen hoe reëel het wel was. Terwijl in de niet-geïndustrialiseerde landen veel mensen zich nog steeds onbehaaglijk voelen wanneer ze worden gefotografeerd, dat ervaren als een soort binnendringen, een daad van oneerbiedigheid, een gesublimeerde plundering van persoonlijkheid of cultuur, is er in de geïndustrialiseerde landen juist een streven merkbaar om te worden gefotografeerd, omdat de mensen het gevoel hebben dat ze een beeld zijn en pas reëel worden door een foto. == Een werkelijkheidsbesef dat steeds gecompliceerder wordt, schept zijn eigen compensatiedrang en vereenvoudigingen; de meest verslavende daarvan is het fotograferen. Het is alsof de fotografen als reactie op een steeds bloedelozer werkelijkheidsbesef hebben gezocht naar een transfusie, een reis naar nieuwe ervaringen, zodat de oude ervaringen weer nieuw leven wordt ingepompt. Hun alomtegenwoordige activiteiten vormen de meest radicale en veiligste versie van mobiliteit. De drang om nieuwe ervaringen op te doen wordt vertaald in de drang om foto’s te maken: de ervaring op zoek naar een vorm die bestand is tegen een crisis. Aangezien het maken van foto’s min of meer verplicht lijkt voor hen die veel reizen, heeft het hartstochtelijk verzamelen van foto’s een speciale aantrekkingskracht gekregen voor de thuisblijvers, of ze dat nu zijn uit eigen verkiezing, uit onmacht, of uit noodzaak. Fotoverzamelingen kunnen worden gebruikt om een surrogaatwereld te maken, die vastzit aan opwindende, troostende of kwellende beelden. Een foto kan het beginpunt zijn van een romance (Hardy’s Jude was al verliefd op de foto van Sue Bridehead nog voor hij haar ontmoet had), maar het is normaler wanneer de erotische relatie niet alleen door foto’s wordt geschapen, maar er ook toe beperkt blijft. In Les enfants terribles van Cocteau slapen de narcistische broer en zus in één kamer, hun ‘geheime kamer’, vol met foto’s van boksers, filmsterren en moordenaars. Om hun persoonlijke legende te beleven sluiten de twee adolescenten zich op in hun hol en hangen ze de muren vol met foto’s bij wijze van privépantheon. In het begin van de jaren veertig plakte Jean Genet op een van de muren van cel 426 in de gevangenis van Fresnes de foto’s van twintig misdadigers die hij uit kranten had geknipt. Twintig gezichten waarin hij ‘het heilige teken van het monster’ ontwaarde, en ter ere waarvan hij zijn Notre-Dame des Fleurs schreef. Zij waren zijn muzen, zijn modellen, zijn erotische talismans. ‘Ze waken over mijn kleine gewoonten,’ schrijft Genet – waarbij hij dagdromen, masturbatie en schrijven op één hoop gooit – ‘en zijn de enige familie die ik heb en mijn enige vrienden.’ Voor thuisblijvers, gevangenen en mensen die zichzelf gevangen houden, is het leven te midden van foto’s van schitterende onbekenden een sentimentele reactie en een brutale uitdaging van hun isolement. J.G. Ballard beschrijft in zijn roman Crash (1973) een meer gespecialiseerde fotoverzameling in dienst van een seksuele obsessie: foto’s van auto-ongelukken, die Vaughan, de vriend van de verteller, verzamelt terwijl hij bezig is zijn eigen dood bij een autobotsing voor te bereiden. Door die foto’s steeds weer zorgvuldig te bekijken beleeft hij al van tevoren zijn erotische visioenen van de dood door een auto-ongeluk, en wordt die fantasie steeds erotischer. Aan het ene uiteinde van de schaal zijn foto’s objectieve gegevens; aan het andere einde zijn het objecten van de psychologische sciencefiction. En net zoals zowel in de meest afgrijselijke als in de meest neutraal schijnende werkelijkheid nog een seksuele imperatief kan worden gevonden, kan ook het banaalste fotodocument veranderen in een symbool van begeerte. De politiefoto betekent voor de rechercheur een aanwijzing, maar voor de gabber een erotische fetisj. Voor Hofrat Behrens in Der Zauberberg zijn de longfoto’s van zijn patiënten een middel om de diagnose te stellen. Voor Hans Castorp, die voor onbepaalde tijd gevangen zit in het sanatorium van Behrens, en door de raadselachtige, onbekende Clavdia Chauchat dol wordt van liefde, is ‘Clavdia’s röntgenportret, dat niet haar gelaat liet zien, maar de fijne beenderstructuur van haar bovenlijf en de organen van de borstholte, omringd door het bleke, spookachtige omhulsel van vlees’, de kostbaarste trofee die hij zich kan voorstellen. Dat ‘transparante portret’ is een veel intiemer spoor van de geliefde dan het schilderij van Clavdia dat in het bezit is van de Hofrat, dat ‘uiterlijke portret’ waar Hans eens met zo veel verlangen naar had gestaard. Foto’s zijn een manier om de realiteit, die wordt gezien als iets weerspannigs en onbereikbaars, gevangen te zetten en tot stilstand te brengen. Soms vergroten ze de realiteit, die dan wordt ervaren als bekrompen, uitgehold, vergankelijk, of afstandelijk. Je kunt de realiteit niet bezitten, maar je kunt wel afbeeldingen bezitten (en er ook door worden bezeten) aangezien je – volgens Proust, de meest eerzuchtige van alle vrijwillige gevangenen – niet het heden, maar wél het verleden kunt bezitten. Niets lijkt minder op het zelfverterende gezwoeg van een kunstenaar als Proust dan de moeiteloosheid waarmee foto’s worden genomen, voor zover we weten de enige activiteit waarbij één enkele beweging, één druk met de vinger, een compleet werkstuk oplevert, dat in sommige gevallen tot de erkende kunstwerken wordt gerekend. Terwijl de scheppingsweeën van Proust doen veronderstellen dat de realiteit ver weg ligt, impliceert de fotografie een rechtstreekse toegang tot de realiteit. Maar deze rechtstreekse toegankelijkheid resulteert in weer een andere manier om afstand te scheppen. De wereld bezitten in de vorm van beelden betekent dat je opnieuw ervaart hoe irreëel en afstandelijk de realiteit is. De werking van Prousts realisme komt erop neer dat er een afstand wordt geschapen tot datgene wat normaal als werkelijkheid wordt ervaren – namelijk het heden – ten einde iets te laten herleven dat gewoonlijk slechts op een afstand en in de vorm van schimmen beschikbaar is – namelijk het verleden, het punt waar het heden in de zin van Proust tot iets werkelijks wordt, dus iets wat je kunt bezitten. Bij dit streven hebben foto’s geen nut. Steeds wanneer Proust het over foto’s heeft, gebeurt dat op een kleinerende manier, en blijkt hij ze te beschouwen als synoniem van een oppervlakkige, puur willekeurige relatie tot het verleden, die te veel tot het visuele beperkt blijft en een schrale oogst oplevert vergeleken met de rijke vondsten die worden opgedolven door positief te reageren op de aanwijzingen die door alle zintuigen worden verstrekt, de techniek die hij het ‘onwillekeurige geheugen’ noemde. We zouden ons niet kunnen voorstellen dat het begin van Du côté de chez Swann eindigt met de mededeling dat de Verteller een kiekje vindt van de parochiekerk van Combray en geniet van dat visuele kruimeltje, in plaats van dat door de smaak van het eenvoudige madeleinecakeje, in thee gedoopt, plotseling een afgerond deel van zijn verleden voor zijn geestesoog staat. Maar dat komt niet doordat een foto geen herinneringen zou kunnen oproepen (dat kan hij namelijk wel, al hangt dat meer af van de eigenschappen van de kijker dan van die van de foto), maar vanwege de duidelijke eisen die Proust zelf stelt aan een levendige herinnering, namelijk dat ze niet enkel uitgebreid en accuraat is, maar ook de structuur en het wezen van de dingen weergeeft. En met foto’s alleen te laten gelden voor zover hij ze kon gebruiken als een instrument van het geheugen, geeft Proust een enigszins foute interpretatie van wat foto’s eigenlijk zijn; niet zozeer een instrument van het geheugen als wel een uitvinding of vervanging ervan. Niet de werkelijkheid wordt door een foto rechtstreeks toegankelijk gemaakt, maar het beeld ervan. Om een voorbeeld te noemen: tegenwoordig weten alle volwassenen precies hoe zijzelf en hun ouders en grootouders er als kinderen uitzagen – een wetenschap die vóór de uitvinding van de camera niet voor iedereen was weggelegd, zelfs niet voor de kleine minderheid die de gewoonte had een portret van de kinderen te laten schilderen. De meeste portretten verschaften minder informatie dan welk kiekje ook. En zelfs de zeer rijken bezaten meestal slechts één portret van henzelf of van hun voorouders als kind, met andere woorden een beeld van één bepaald moment uit hun jeugd, terwijl het tegenwoordig normaal is om een heleboel foto’s te hebben van jezelf op alle leeftijden, omdat het fototoestel de mogelijkheid biedt een complete documentatie aan te leggen. De bedoelingen van de standaardportretten van de bourgeoisie van de achttiende en de negentiende eeuw was een ideaalbeeld te vestigen van het model (dat daarbij zijn sociale status uitdroeg) en het uiterlijk mooier te maken; met dit doel voor ogen is het duidelijk waarom geportretteerden niet de behoefte voelden meer dan één portret te laten schilderen. De fotografische registratie bevestigt op een bescheidener manier gewoon het feit dat de gefotografeerde persoon bestaat; daarom kun je er nooit te veel van hebben. De vrees dat het unieke van een persoon zou vervlakken wanneer er van hem een foto wordt gemaakt, is nog nooit zo vaak geuit als in het midden van de negentiende eeuw, de jaren waarin de portretfotografie de eerste voorbeelden gaf van de wijze waarop de camera vluchtige modes en duurzame industrieën zou creëren. In de roman Pierre van Melville, die in het begin van die jaren werd gepubliceerd, bedenkt de held, alweer een vurig voorstander van het vrijwillige isolement, == met welke oneindige snelheid nu door middel van de daguer­reotypie van iedereen het meest natuurgetrouwe portret kan worden gemaakt, terwijl vroeger een natuurgetrouw portret slechts binnen het bereik lag van de rijke of geestelijke aristocraten van de wereld. Het is dan ook logisch om hieruit te concluderen dat het portret, in plaats van zoals vroeger een genie te vereeuwigen, nu van de eerste de beste pummel een eendagsvlieg maakt. Wanneer iedereen zijn portret openbaar laat maken, bestaat de ware distinctie er trouwens in dat jij het jouwe niet aan de openbaarheid prijsgeeft. == Maar als het waar is dat foto’s het model op een lager niveau brengen, werken schilderijen op de tegenovergestelde manier vervormend; ze maken het model grootser. Melville voelt intuïtief dat elke vorm van portretten in de commerciële cultuur gecompromitteerd wordt, en op zijn minst, volgens Pierre, een standaardvoorbeeld is van vervreemde sensibiliteit. Zoals een foto in een massamaatschappij te weinig is, is een schilderij te veel. De aard van het schilderij, merkt Pierre op, brengt mee dat het == meer recht op eerbied heeft dan de mens; in zoverre je je niets kleinerends kunt voorstellen van een portret, terwijl je vele onvermijdelijk kleinerende details kunt bedenken die de persoon betreffen. == Zelfs als we mogen aannemen dat die ironische omstandigheid is opgeheven door de absolute triomf van de fotografie, blijft het voornaamste verschil tussen een geschilderd portret en een fotoportret nog steeds gelden. Schilderijen geven onder alle omstandigheden een samenvatting; foto’s doen dat meestal niet. Fotografische afbeeldingen zijn bewijsstukken in het kader van een biografie of geschiedenis die nog bezig is. In tegenstelling tot het ene schilderij impliceert één foto bovendien dat er nog andere komen. ‘Altijd – het Menselijke Bewijsstuk om heden en toekomst in contact te laten blijven met het verleden,’ zegt Lewis Hine. Maar de fotografie voorziet niet alleen in een documentatie van het verleden, maar verschaft ook een nieuwe manier om met het heden om te gaan, zoals blijkt uit de invloed van de massa’s fotodocumenten in onze tijd. Terwijl oude foto’s onze voorstelling van het verleden opvullen, transformeren foto’s die op dit moment worden gemaakt het heden tot een mentale voorstelling, alsof het al verleden is. De camera schept een afgeleide relatie tot het heden (de realiteit is bekend via haar afdrukken), en zorgt voor een rechtstreeks terugwerkende blik op de ervaring. Foto’s leveren schijnvormen van bezit: van het verleden, het heden, en zelfs van de toekomst. In Nabokovs lnvitation to a Beheading (1938) laat men de gevangene Cincinnatus de ‘foto­horo­scoop’ zien van een kind, getrokken door de sinistere M’sieur Pierre: een album met foto’s van kleine Emmie als baby, daarna als klein kind, vervolgens in de puberteit zoals ze op dat moment is, en dan – met behulp van retouches en foto’s van haar moeder – als jong meisje, als dertigjarige bruid, en eindigend met een foto op de leeftijd van veertig: Emmie op haar doodsbed. Een ‘parodie op het werk van de tijd’ noemt Nabokov dit typische voorbeeld van een artefact; het is tevens een parodie op het werk van de fotografie. De fotografie, die op zoveel manieren narcistisch wordt gebruikt, is tevens een machtig instrument om onze relatie tot de wereld te depersonaliseren; deze twee soorten van toepassing vullen elkaar aan. Als een verrekijker die je aan twee kanten kunt gebruiken, brengt de camera exotische dingen dichterbij en maakt ze intiem, en laat bekende dingen kleiner, abstracter en vreemder worden, alsof ze veel verder weg liggen. In de vorm van één gemakkelijke, gewoontevormende bezigheid verschaft de fotografie ons gelijktijdig een gevoel van participatie en een gevoel van vervreemding met betrekking tot ons eigen leven en dat van anderen, want ze laat ons deelhebben, terwijl ze tegelijk de vervreemding bevestigt. Oorlog en fotografie lijken in onze tijd niet meer van elkaar te scheiden; vliegrampen en andere afschuwelijke ongelukken oefenen altijd een bepaalde aantrekkingskracht uit op mensen met een camera. In een samenleving waarin het tot norm is verheven om nooit ontberingen, mislukkingen, ellende, pijn, angst en afschuwelijke ziektes te willen meemaken, en waarin de dood zelf niet als iets natuurlijks en onvermijdelijks wordt beschouwd, maar als een wrede, onverdiende ramp, ontstaat een geweldige nieuwsgierigheid naar dat soort gebeurtenissen; een nieuwsgierigheid die gedeeltelijk wordt bevredigd door het maken van foto’s. Het gevoel te zijn vrijgesteld van rampen stimuleert de belangstelling voor pijnlijke foto’s en door ernaar te kijken wordt het gevoel dat men is vrijgesteld, opgewekt en nog eens versterkt. Dit komt ten dele doordat men zich ‘hier’ en niet ‘daar’ bevindt, en ten dele door het onvermijdelijkheidskarakter dat alle gebeurtenissen krijgen wanneer ze in beelden worden omgezet. In de werkelijke wereld is er iets aan het gebeuren, maar niemand weet wat er gaat gebeuren. In de plaatjeswereld is het gebeurd, en zal het eeuwig zo blijven gebeuren. Hoewel de mensen via foto’s een heleboel weten van wat er in de wereld omgaat (kunst, rampen, de schoonheid van de natuur), zijn ze vaak teleurgesteld, of verrast, of onbewogen, wanneer ze het in werkelijkheid zien. Want de fotobeelden van iets dat we uit de eerste hand meemaken, onttrekken daaraan vaak een zekere hoeveelheid gevoel terwijl de gevoelens die ze zelf opwekken meestal anders zijn dan die welke we in het werkelijk leven ervaren. Vaak raken we van iets meer overstuur in de gefotografeerde vorm dan wanneer we het werkelijk meemaken. Toen ik in 1973 in een ziekenhuis in Sjanghai toekeek terwijl bij een fabrieksarbeider met ernstige maagzweren negen tiende van de maag werd weggenomen onder acupunctuurverdoving, was ik in staat het proces dat drie uur duurde (de eerste operatie die ik in mijn leven had gezien) te volgen zonder misselijk te worden, en had ik geen moment de behoefte een andere kant op te kijken. Een jaar later, in een bioscoop in Parijs, deed de minder bloedige operatie in Chung Kuo, Antonioni’s documentaire over China, me ineenkrimpen bij de eerste snee van het ontleedmes en moest ik verschillende malen tijdens de scène mijn blik afwenden. Op de een of andere manier ben je voor verontrustende gebeurtenissen in de vorm van foto­- en filmbeelden gevoeliger dan wanneer het ‘echt’ is. Die gevoeligheid is een deel van de kenmerkende passiviteit van de kijker die in dubbele zin toeschouwer is: van gebeurtenissen die ten eerste al gevormd zijn door de betrokkenen, en ten tweede door de maker van de afbeelding. Voor de echte operatie moet ik worden schoongeborsteld, een operatiejas aantrekken, en vervolgens naast de druk bezige chirurgen en verpleegsters gaan staan om mijn rollen te spelen: beheerste volwassene, welopgevoede gast, eerbiedige getuige. De operatie op de film sluit bij het waarnemen niet alleen deze bescheiden deelname uit, maar ook elke andere activiteit. In de operatiezaal was ik degene die mijn concentratie kon verplaatsen en die de close-ups en de medium-shots maakte. In de bioscoopzaal had Antonioni vooraf bepaald welke gedeeltes van de operatie ik mocht gadeslaan; de camera kijkt voor ons en verplicht ons te kijken, met als enig alternatief niet-kijken. Verder perst de film een handeling van uren in een paar minuten samen, waarbij alleen de interessantste gedeelten overblijven, die op een interessante manier worden gepresenteerd, dat wil zeggen met de bedoeling om te ontroeren of te schokken. De dramatiek wordt nog meer gedramatiseerd door de didactiek van lay-out en montage. In een fototijdschrift slaan we een nieuw blad om; in de film begint een nieuwe scène, waardoor een contrast ontstaat dat scherper is dan het contrast tussen de opeenvolgende gebeurtenissen in de werkelijke tijd. Niets is zo leerrijk over de betekenis die de fotografie voor ons heeft (onder meer als methode om de werkelijkheid op te peppen) als de aanvallen op Antonioni’s film in de Chinese pers in het begin van 1974. Ze vormen een negatieve waslijst van alle kunstgrepen van de moderne fotografie, met inbegrip van stills en filmbeelden.9 Terwijl voor ons de fotografie innig verbonden is met een niet-continue manier van zien (het gaat er bij ons juist om, om het geheel te zien door middel van een deel, een boeiend detail, een frappante manier van couperen), is het proces in China verbonden met continuïteit. Er zijn niet alleen goede onderwerpen voor de camera, die welke positief en inspirerend zijn (voorbeeldige activiteiten, glimlachende mensen, mooi weer) en ordelijk, maar er bestaan ook juiste manieren om te fotograferen, die zijn afgeleid van ideeën over de morele orde van de ruimte die het hele begrip ‘fotografisch zien’ uitsluiten. Daardoor kon men Antonioni verwijten dat hij dingen had gefotografeerd die oud of ouderwets waren – ‘hij koos om te fotograferen bouwvallige muren en muurkranten die allang waren achterhaald’; besteedde ‘geen aandacht aan grote en kleine tractors die op het land reden; [hij] koos enkel een ezel die een steenwals voorttrok’ – en dat hij onfatsoenlijke momenten vertoonde – ‘hij heeft op een walgelijke manier mensen gefilmd die hun neus snuiten en naar de wc gaan’ – en ongedisciplineerde bewegingen liet zien – ‘in plaats van shots te nemen van leerlingen in het klassenlokaal van de lagere school van onze fabriek, filmde hij de kinderen toen ze na de les de klas uit renden’. En hij werd ervan beschuldigd de goede onderwerpen te kleineren door zijn manier van fotograferen: door ‘doffe, saaie kleuren’ te gebruiken en de mensen te verstoppen in ‘donkere schaduwen’ door eenzelfde onderwerp te behandelen met verschillende shots – ‘soms zijn er tegelijk long shots, close-ups, opnamen van voren en opnamen van achteren’ – met andere woorden, door de dingen niet te laten zien vanuit het gezichtspunt van één enkele, ideaal geplaatste waarnemer, maar door te filmen vanuit hoge en lage hoeken – ‘de camera werd opzettelijk vanuit heel slechte hoeken op deze schitterende, moderne brug gericht om te maken dat hij er krom en wankel op kwam te staan’; en door niet genoeg full shots te nemen – ‘hij heeft zich suf gepeinsd hoe hij close-ups kon krijgen die het beeld van het volk zouden vervormen en hun geestelijke verwachtingen belachelijk zouden maken’. Naast de massaproductie van fotografische iconen van vereerde leiders, revolutionaire kitsch en cultuurschatten zie je in China vaak privéfoto’s. Veel mensen bezitten foto’s van hun dierbaren, die ze aan de muur prikken of onder de glasplaat van hun commode of bureau leggen. Een groot aantal ervan behoort tot het soort kiekjes dat bij ons wordt genomen op familiebijeenkomsten en uitstapjes; maar er zit geen enkele spontane foto bij, zelfs niet van het soort dat voor de simpelste cameragebruiker in onze samenleving heel normaal is: een baby die over de grond kruipt, of iemand die net een bepaald gebaar maakt. Sportfoto’s vertonen óf het hele team als groep, óf alleen de meest stijlvolle, balletachtige spelmomenten; de meest gebruikelijke handelwijze ten overstaan van de camera is voor hen: zich erbij verzamelen en er dan in een paar rijen voor gaan zitten. Het interesseert hen niet om iemand te betrappen die in beweging is. Men veronderstelt dat dit voor een deel voortkomt uit oude fatsoensopvattingen over gedrag en beelden. Dit is trouwens karakteristiek voor de visuele smaak van een samenleving die zich bevindt in het eerste stadium van de cameracultuur en waarin het beeld nog wordt gedefinieerd als iets dat je de eigenaar ontrooft; Antonioni werd er dan ook van beschuldigd dat hij ‘met geweld shots nam tegen de wil van het volk’, als ‘een dief’. Het bezit van een camera is geen vrijbrief voor indringing zoals dat in onze samenleving gebeurt, soms zelfs tegen wil en dank. (Het behoort tot de goede manieren van een cameracultuur om te doen alsof je niets merkt wanneer je in een openbare gelegenheid door een vreemde wordt gefotografeerd, zolang de fotograaf maar op een bescheiden afstand blijft – met andere woorden, er wordt van je verondersteld dat je het nemen van de foto niet verbiedt, maar dat je er ook niet voor gaat poseren.) In tegenstelling tot onze situatie, waar we poseren wanneer we maar kunnen en toestaan dat we worden gefotografeerd wanneer het moet, is fotograferen in China bijna altijd een ritueel; het poseren hoort er altijd bij, en er moet toestemming voor worden gegeven. Iemand die ‘opzettelijk mensen besluipt die zich niet bewust waren van zijn bedoeling om hen te filmen’ ontneemt mensen het recht om te poseren en er op hun best uit te zien. Antonioni heeft bijna de hele scène in Chung Kuo die zich afspeelt op het Tienanmenplein in Peking, het voornaamste einddoel van politieke pelgrimages, aan de pelgrims gewijd die staan te wachten om daar te worden gefotografeerd. Waarom het voor Antonioni zo belangrijk is om Chinezen te laten zien die de elementaire ritus volbrengen: een reis te laten documenteren door de camera, is duidelijk: voor de camera zijn foto’s en gefotografeerd worden geliefde moderne onderwerpen. Voor zijn critici is het verlangen van de bezoekers van het Tienanmenplein naar een fotosouvenir: == een weerspiegeling van hun diepste revolutionaire gevoelens. Maar in plaats van die realiteit te laten zien, maakte Anto­nioni met kwalijke bedoelingen alleen maar shots van de kleding, bewegingen en gezichtsuitdrukkingen van de mensen: hier een verwarde haardos, daar mensen die staan te turen omdat hun ogen verblind zijn door de zon, het ene moment hun mouwen, het andere moment hun broek... == De Chinezen verzetten zich tegen fotografische verminking van de werkelijkheid. Er wordt geen gebruik gemaakt van close-ups. Zelfs de ansichtkaarten van oudheden en kunstwerken die in de musea worden verkocht, laten geen fragmenten zien; het object wordt altijd rechttoe rechtaan gefotografeerd, in het middelpunt, egaal belicht, en in zijn geheel. Wij vinden het naïef van de Chinezen dat ze niet de schoonheid zien van een afgebladderde deur vol gaten en kieren, het pittoreske van wanorde, het effect van een ongebruikelijke hoek en een opmerkelijk detail, de poëzie van een toegewende rug. Wij hebben een moderne opvatting over het mooi-maken (schoonheid is aan niets inherent; ze moet worden ontdekt door een alternatieve manier van kijken) – en ook een ruimere opvatting over de betekenis van elk onderwerp, wat door de vele toepassingen van de fotografie wordt geïllustreerd en versterkt. Des te meer variaties een object oplevert, des te rijker zijn de mogelijkheden om er een betekenis aan te hechten; zo beschouwd wordt er in onze tijd in het Westen meer met foto’s gezegd dan in China. Los van de vraag wat er waar is over Chung Kuo als voorbeeld van ideologische koopwaar (de Chinezen hebben geen ongelijk wanneer ze de film neerbuigend vinden), betekenen de beelden van Antonioni domweg meer dan ieder beeld dat de Chinezen van zichzelf afstaan. Voor Chinezen hoeft een foto niet veel te betekenen of erg interessant te zijn. Ze willen de wereld niet zien vanuit een ongebruikelijke hoek om nieuwe onderwerpen te ontdekken. Foto’s worden verondersteld iets te vertonen dat al is beschreven. Voor ons is de fotografie een tweesnijdend instrument om clichés te produceren (het oorspronkelijk Franse woord dat zowel ‘banale uitdrukking’ als ‘fotonegatief’ betekent) en om ‘frisse’ gezichtspunten te serveren. Voor de Chinese autoriteiten bestaan er alleen maar clichés, die zij zelf niet als clichés beschouwen, maar als ‘juiste’ opvattingen. In het huidige China worden slechts twee realiteiten erkend. Wij zien de werkelijkheid als iets dat op een hopeloos boeiende manier pluriform is. In China is het criterium voor een onderwerp voor debat de vraag of er wel ‘twee lijnen’ aan vastzitten, een die juist, en een die fout is. Onze samenleving biedt een heel spectrum van discontinue keuzen en manieren van waarneming. Hun samenleving is opgebouwd rond één enkele, ideale waarnemer; foto’s dragen hun steentje bij aan de Grote Monoloog. Voor ons bestaan er verspreide, onderling verwisselbare ‘gezichtspunten’; de fotografie is een veelstemmig debat. Volgens de huidige Chinese ideologie wordt de realiteit gedefinieerd als een historisch proces dat wordt opgebouwd uit telkens terugkerende dualismen met een duidelijk omlijnde, moreel gekleurde betekenis; het verleden wordt meestal veroordeeld als slecht. Voor ons bestaan er ook historische processen met griezelig gecompliceerde en soms tegenstrijdige betekenissen; en kunstvormen zoals de fotografie, die een groot deel van hun waarde ontlenen aan ons historisch besef van de tijd. (Dit is de reden waarom de dingen met het voortschrijden van de tijd eerder aanlokkelijker dan minder aanlokkelijk worden voor de fotograaf.) Met het begrip geschiedenis staven we onze belangstelling om zo veel mogelijk dingen te leren kennen. De enige manier waarop de Chinezen hun geschiedenis mogen gebruiken, is didactisch, deformerend, zonder nieuwsgierigheid. Dat is de reden waarom er voor de fotografie zoals wij die opvatten geen plaats is in hun samenleving. De beperkingen die in China aan de fotografie worden gesteld, weerspiegelen alleen maar het karakter van hun samenleving, een samenleving die wordt samengehouden door een ideologie van grimmig, onophoudelijk conflict. Onze samenleving – die samengehouden wordt door het ontkennen van conflicten – wordt niet alleen weerspiegeld door ons onbeperkt gebruik van fotobeelden, maar ontleent er ook haar vorm aan. Ons wereldbesef – de kapitalistische ‘ene wereld’ – is op zichzelf al een overzichtsfoto. De wereld is ‘een’, niet omdat hij verenigd is, maar omdat een reis door de diverse inhoudelijkheden ervan geen conflict onthult, maar enkel een nog verbluffender verscheidenheid. Deze kunstmatige eenheid van de wereld komt tot stand door de inhoudelijkheden ervan te vertalen in beelden. Beelden zijn altijd verenigbaar, of kunnen met elkaar worden verenigd, zelfs wanneer dat niet gaat met de realiteiten die ze afbeelden. De fotografie reproduceert de werkelijkheid niet alleen, maar recyclet haar ook – een van de sleutelprocessen van de moderne samenleving. In de vorm van fotobeelden krijgen de dingen en gebeurtenissen weer een nieuwe gebruiks­waarde en nieuwe betekenissen toegewezen die uitgaan boven het onderscheid tussen mooi en lelijk, echt en onecht, nuttig en nutteloos, smaakvol en smakeloos. De fotografie is een van de voornaamste middelen om aan dingen en situaties het predicaat ‘interessant’ te verlenen, een eigenschap waarbij de zo-even genoemde verschillen in het niet zinken. Iets wordt interessant wanneer je kunt zien dat het precies hetzelfde is als iets anders of ermee kan worden vergeleken. We hebben een kunst en we hebben bepaalde modes om de dingen zo te zien dat ze interessant worden; en om te zorgen dat die kunst en die modes er zijn, is er een voortdurende recycling nodig van de artefacten en smaken uit het verleden. Een cliché dat wordt gerecycled, wordt een metacliché. De fotografische recycling maakt van unieke objecten clichés en van de clichés aparte, levendige artefacten. Stapels beelden van echte dingen worden afgewisseld met beelden van beelden. De Chinezen beperken de toepassing van de fotografie, om te zorgen dat alle beelden elkaar blijven versterken en herhalen, en er geen lagen of strata van beelden ontstaan.10 Wij maken van de fotografie een medium waarmee juist alles kan worden gezegd en elk doel kan worden gediend. Wat in werkelijkheid afzonderlijk is, wordt door beelden met elkaar verenigd. In de vorm van een foto kan de explosie van een A-bom worden gebruikt als reclame voor een brandkast. == Voor ons lijkt er een fundamenteel verschil te bestaan tussen de fotograaf als individueel oog en de fotograaf als objectieve registrator, waarbij men vaak abusievelijk veronderstelt dat hierdoor een kloof wordt geschapen tussen de fotografie als kunst en de fotografie als document. Toch zijn ze allebei de logische voortzetting van wat fotografie eigenlijk inhoudt: notities kunnen maken over alles ter wereld van uit elke denkbare hoek. Dezelfde Nadar die in zijn tijd de meest gezaghebbende portretten van beroemdheden en de eerste foto-interviews maakte, was ook de eerste fotograaf die luchtfoto’s maakte, en toen hij in 1855 vanuit een ballon op Parijs ‘de daguerriaanse operatie’ toepaste, begreep hij direct hoeveel nut de fotografie in de toekomst voor oorlogvoerende partijen zou kunnen hebben. Twee attitudes vormen de grondslag van de veronderstelling dat alles op aarde potentieel materiaal is voor de camera. Bij de ene attitude gaat men ervan uit dat er in elk ding iets moois of minstens interessants zit, als je maar goed genoeg kijkt. (Het esthetiseren van de werkelijkheid, waardoor letterlijk alles bruikbaar wordt voor de camera, is hetzelfde fenomeen dat ervoor zorgt dat elke foto, hoe praktisch ook, kan worden toegelaten tot het gilde van de kunst.) Bij de andere attitude wordt alles behandeld als object voor een direct of toekomstig gebruik; materiaal voor taxaties, beslissingen of voorspellingen. Volgens de eerste attitude behoort alles te worden gezien; volgens de tweede moet alles worden vastgelegd. Camera’s vormen de outillage van een esthetische kijk op de werkelijkheid, want ze zijn machinaal speelgoed dat het voor eenieder mogelijk maakt een vrijblijvend oordeel te geven over belangrijkheid, interessantheid en schoonheid. (‘Dat zou een mooie foto zijn.’) Camera’s vormen ook de outillage voor een instrumentele kijk op de werkelijkheid door informatie te verzamelen die ons in staat stelt accurater en veel sneller te reageren op alles wat er gaande is. Die reactie kan natuurlijk zowel repressief als goedgunstig zijn: militaire verkenningsfoto’s helpen mee om levens uit te doven, röntgenfoto’s helpen mee om ze te redden. Hoewel het is of deze twee attitudes, de esthetiserende en de instrumentele, tegenstrijdige en zelfs onverenigbare gevoelens produceren over mensen en situaties, is dat volstrekt karakteristieke innerlijke tegenspraak in attitude waarmee alle leden van een samenleving die het openbare leven scheidt van het privéleven, geacht worden te leven. Misschien bereidt geen enkele activiteit ons er zo goed op voor om met deze tegenstrijdige attitudes te leren leven als de fotografie, die zich voor beide zo schitterend leent. Aan de ene kant geeft de camera het kijken een wapen in handen in dienst van de macht: de staat, de industrie, de exacte wetenschappen. Aan de andere kant drukt de camera het kijken uit in de mythische ruimte die bekend staat als het privé-leven. In China, waar politiek en moralisme geen ruimte overlaten voor uitingen van esthetische sensibiliteit, mogen maar een paar onderwerpen worden gefotografeerd en dan alleen nog op een bepaalde manier. Naarmate wij verder losraken van de politiek, komt er steeds meer ruimte vrij die kan worden opgevuld met oefeningen in sensibiliteit zoals de camera die biedt. Een van de gevolgen van de moderne cameratechnologie (video, directklaarfilms) is geweest dat er strikt privé nog meer camerawerk voor narcistische doeleinden werd gebruikt – dat wil zeggen voor zelfinspectie. Maar dergelijke, thans populaire toepassingen van imagefeedback in de slaapkamer, bij therapiesessies en op weekendconferenties, lijken veel minder belangrijk dan het potentieel van de video als middel van toezicht op openbare plaatsen. Waarschijnlijk zullen de Chinezen ten slotte net zo’n instrumenteel gebruik van de fotografie gaan maken als wij, behalve misschien in het laatste geval. Onze neiging om het karakter te zien als een equivalent van het gedrag, maakt het meer aanvaardbaar dat er een wijdverbreide openbare installatie komt om via camera’s een gemechaniseerde blik van buitenaf te verkrijgen. China’s veel repressievere normen voor orde vereisen niet alleen monitors voor het gedrag, maar een verandering van harten; bij hen is het toezicht geïnternaliseerd in een mate als nooit voorheen, wat erop zou kunnen duiden dat in hun samenleving de camera als middel van toezicht een meer beperkte toekomst tegemoet gaat. China is het voorbeeld van een bepaald soort dictatuur waarin ‘het goede’ het voornaamste dogma is, en waarin zeer strenge beperkingen zijn opgelegd aan alle vormen van expressie, inclusief het maken van afbeeldingen. In de toekomst zou er ergens misschien een ander soort dictatuur kunnen ontstaan met als voornaamste dogma ‘het interessante’, waarin allerlei soorten beelden, gestereotypeerd of excentriek, welig zouden tieren. Iets dergelijks wordt in Nabokovs lnvitation to a Beheading geopperd. In het portret dat daarin wordt geschilderd van een totalitair staatsmodel komt slechts een enkele alomtegenwoordige kunst voor, de fotografie, en de vriendelijke fotograaf die bij de dodencel van de held rondhangt, blijkt aan het eind van de roman de beul te zijn. Er schijnt geen middel te bestaan om de uitbreiding van fotobeelden een halt toe te roepen, als we het massale historische geheugenverlies, zoals in China, buiten beschouwing laten. De enige vraag is of de beeldwereld die door de camera wordt geschapen, ook nog een andere functie zou kunnen hebben. De functie die hij nu heeft, spreekt voor zichzelf, als men nagaat in welke verbanden fotobeelden worden gezien, welke afhankelijkheden ze scheppen en welke antagonismen erdoor worden verzoend, dat wil zeggen welke instellingen erdoor worden gesteund en wiens belangen ze in werkelijkheid dienen. Een kapitalistische maatschappij heeft een cultuur nodig die is gebaseerd op beelden. Ze moet zorgen voor een massa amusement om het kopen te stimuleren en het onrecht van klassen-, rassen- en sekseverschillen te verdoezelen. En ze moet onbeperkte massa’s informatie verzamelen, om des te beter de natuurlijke hulpbronnen te kunnen exploiteren, de productie op te voeren, orde te houden, oorlogen te voeren en baantjes te verschaffen aan de bureaucraten. De tweevoudige capaciteit van de camera om de werkelijkheid te subjectiveren en te objectiveren voldoet op een ideale manier aan die behoeften, en versterkt ze nog. Door de camera wordt de werkelijkheid gedefinieerd op de twee manieren die essentieel zijn voor de praktijken van een hoogontwikkelde industriële maatschappij: als schouwspel (voor de massa), en als middel van toezicht (voor de regeerders). De beeldenproductie levert meteen een heersende ideologie op. Sociale veranderingen worden vervangen door verandering van beelden. De vrijheid om een veelheid van beelden en goederen te mogen consumeren wordt gelijkgesteld met de vrijheid zelf. Om de vrijheid van politieke keuze te kunnen beperken tot vrije economische consumptie, is er een ongelimiteerde productie en consumptie van beelden nodig. == De laatste reden voor de noodzaak om alles te fotograferen ligt dan ook in de logica van het consumeren. Consumeren betekent verbranden, verbruiken – mét dus de noodzaak om te worden aangevuld. Naarmate we meer beelden maken en consumeren, krijgen we behoefte aan nog meer beelden. Maar beelden zijn geen schatten waarvoor de wereld moet worden geplunderd; ze zijn wat er domweg voorhanden is waar het oog ook maar valt. Het bezit van een camera kan een gevoel opwekken dat enigszins verwant is aan lust, en dat net als alle denkbare vormen van lust niet kan worden bevredigd; ten eerste omdat de mogelijkheden van de fotografie oneindig zijn; en ten tweede omdat het project uiteindelijk zichzelf verslindt. De pogingen die fotografen ondernemen om het uitgeholde realiteitsbesef op te vullen, dragen nog bij aan de uitholling. Ons benauwende besef dat alles vergankelijk is, is nog drukkender geworden sinds de camera ons een middel heeft verschaft om het vluchtige moment te ‘fixeren’. We consumeren beelden in een steeds sneller tempo, en zoals Balzac de camera ervan verdacht laagjes van het lichaam te verbruiken, zo consumeren onze beelden de realiteit. De camera vormt zowel het tegengif als de ziekte, een middel om ons de werkelijkheid eigen te maken en een middel om haar tot iets achterhaalds te maken. Door de krachten van de fotografie is ons realiteitsbesef eigenlijk gedeplatoniseerd, want ze hebben het steeds minder aannemelijk gemaakt over onze ervaring na te denken volgens het onderscheid tussen beeld en ding, tussen kopie en origineel... Het paste in Plato’s minachtende houding ten opzichte van beelden om ze te vergelijken met schaduwen – voorbijgaande, nauwelijks informatieve, onstoffelijke en machteloze begeleidende verschijnselen van de werkelijke dingen, waarvan ze de projectie zijn. Maar de kracht van fotobeelden komt voort uit het feit dat ze op zichzelf stoffelijke realiteiten zijn, hoogst informatieve bezinksels, achtergelaten in het spoor van wat ze ook maar mag hebben afgescheiden, machtige middelen om de rollen om te keren en de realiteit tot schaduw te maken. Beelden zijn veel werkelijker dan men ooit had kunnen veronderstellen. En juist omdat ze een onuitputtelijke bron vormen, die niet kan worden uitgeput door de consumptieverspilling, is er reden te meer om de remedie van het behoud toe te passen. Als er voor de werkelijke wereld een betere manier zou bestaan om de beeldwereld te omvatten, heeft onze wereld niet alleen een ecologie nodig voor de werkelijke dingen, maar ook voor de beelden. == == 8 Ik ontleen dit aan het verslag van Balzacs realisme in Mimesis van Erich Auerbach. Het fragment uit het begin van Le père Goriot (1834) dat Auerbach aanhaalt – Balzac beschrijft daarin de eetkamer van het pension Vauquer om zeven uur ’s morgens wanneer Madame Vauquer binnenkomt – kan nauwelijks explicieter (of meer proto-proustiaans). ‘Haar hele persoon,’ schrijft Balzac, ‘vormt de verklaring van het pension, zoals het pension haar persoon inhoudt (...) Het flabberige buikje van het korte vrouwtje is het product van het leven dat ze hier leidt, zoals tyfus het gevolg is van de uitwaseming van een ziekenhuis. Haar wollen gebreide onderrok, die langer is dan haar bovenrok (gemaakt van een oude jurk), waarvan het opvulsel te voorschijn komt door de tornen in de stof, is een opsomming van de salon, de eetkamer, het tuintje, kondigt de manier van koken aan en geeft een idee van de huurders. Wanneer zij aanwezig is, is het schouwspel compleet.’ 9 Zie A Vicious Motive, Despicable Tricks – A Criticism of Antonioni’s Anti-China Film ‘China’ (Peking: Foreign Languages Press, 1974), een pamflet van achttien pagina’s (anoniem) waarin een artikel is overgenomen dat was verschenen in het blad Renmin Ribao van 30 januari 1974; en ‘Repudiating Antonioni’s Anti-China Film’, Peking Review, nr. 8 (22 februari 1974), dat verkorte versies geeft van drie andere artikelen die in die maand werden gepubliceerd. Het doel van die artikelen is natuurlijk niet om een standpunt over fotografie naar voren te brengen – wat dat betreft is hun belangstelling toevallig – maar een ideologische modelvijand te construeren, net als in een paar andere opvoedingscampagnes die in die periode voor de massa werden gevoerd. In het kader van dat doel was het voor de vele miljoenen die door het hele land werden opgetrommeld voor vergaderingen in scholen, fabrieken, kazernes en communes om ‘Antonioni’s anti-Chinafilm te bekritiseren’ net zomin nodig dat ze de film Chung Kuo werkelijk hadden gezien als het voor de deelnemers aan de campagne om ‘in Piau en Confucius te bekritiseren’ nodig was om een tekst van Confucius te hebben gelezen. 10 De Chinese interesse voor de herhaalde functie van beelden (en woorden) heeft hen geïnspireerd tot het verspreiden van aanvullende beelden, foto’s die scènes weergeven waarbij het duidelijk is dat er geen fotograaf bij aanwezig had kunnen zijn; en het voortdurende gebruik van zulke foto’s doet vermoeden hoe weinig begrip de bevolking heeft van de betekenis van fotobeelden en fotografie. In zijn boek Ombres chinoises geeft Simon Leys een voorbeeld van de ‘Beweging om Lei Feng na te volgen’, een massacampagne uit het midden van de jaren zestig om de idealen van het maoïstische staatsburgerschap in te prenten, opgebouwd rond de apotheose van een Onbekende Staatsburger, een dienstplichtige genaamd Lei Feng, die op zijn twintigste omkomt bij een banaal ongeval. Tot de Lei Feng-tentoonstellingen die in de grote steden werden georganiseerd behoorden ‘fotografische documenten, zoals “Lei Feng helpt een oude vrouw bij het oversteken”, “Lei Feng doet heimelijk (sic) de was voor een kameraad”, “Lei Feng geeft zijn lunch aan een kameraad die zijn lunchtrommel heeft vergeten”, enzovoort’, terwijl blijkbaar niemand verbaasd is over het feit dat ‘de Voorzienigheid gezorgd heeft voor de aanwezigheid van een fotograaf bij al die momenten uit het leven van deze bescheiden, op dat moment nog onbekende soldaat’. In China is een afbeelding authentiek wanneer het goed is dat de mensen haar te zien krijgen

2. N van herwaardering, waarbij de ene voorkeur de andere versterkt. Vaker brengen ze het complementaire karakter en de gelijkwaardigheid van antithetische stijlen en thema’s tot uiting. Gedurende verscheidene decennia is de Amerikaanse fotografie overheerst geweest door een reactie tegen het ‘westonisme’, dat wil zeggen tegen de beschouwelijke fotografie, de fotografie als onafhankelijke visuele verkenning van de wereld zonder een duidelijk sociale gedrevenheid. De technische volmaaktheid van Weston, de bestudeerde schoonheid van White en Siskind, de poëtische constructies van Frederick Sommer, de zelfverzekerde ironische trekjes van Cartier-Bresson, zijn allemaal uitgedaagd door een soort fotografie die – op zijn minst programmatisch beschouwd – naïever en directer is, die meer aarzelend en zelfs onhandig aandoet. Maar bij de fotografie verloopt de smaak nooit rechtlijnig. Zonder dat het huidige engagement met de informele fotografie als sociaal document ook maar enigszins vermindert, vindt er thans een duidelijke herleving plaats van Weston, nu zijn werk na voldoende verloop van tijd niet langer tijdloos lijkt, en nu zijn werk iets naïefs krijgt volgens de veel ruimere definities van naïveteit die door de moderne fotografische smaak worden gehanteerd. Uiteindelijk bestaat er voor geen enkele fotograaf nog een reden om hem van de canon uit te sluiten. Op dit moment vinden er minirevivals plaats van lange tijd verguisde picturalisten uit een ander tijdperk als Oscar Gustav Rejlander, Henry Peach Robinson en Robert Demachy. Aangezien de fotografie de hele wereld tot onderwerp kiest, is er plaats voor allerlei soorten smaak. De literaire smaak werkt exclusief; door het succes van de modernistische beweging in de poëzie kwam Donne hoger in aanzien, maar nam de waarde van Dryden af. In de literatuur kun je tot op zekere hoogte eclectisch zijn, maar je kunt niet van alles houden. In de fotografie is het eclecticisme onbeperkt. De eenvoudige foto’s uit de jaren zeventig van de negentiende eeuw van aan hun lot overgelaten kinderen die worden opgenomen in de Londense instelling Doctor Bernardo’s Home (gemaakt voor de ‘administratie’) zijn even ontroerend als de gecompliceerde portretten van Schotse notabelen die David Octavius Hill in de jaren veertig van diezelfde eeuw maakte voor de ‘kunst’. De helderheid van Westons klassiek-moderne stijl wordt niet weerlegd door, bijvoorbeeld, de recente opleving van picturale vaagheid in het ingenieuze werk van Benno Friedman. Hiermee willen we niet ontkennen dat de toeschouwer door het werk van de ene fotograaf meer wordt aangesproken dan door dat van een ander; de meeste ervaren toeschouwers prefereren tegenwoordig Atget boven Weston, om maar een voorbeeld te noemen. Wat we bedoelen is dat het karakter van de fotografie maakt dat we niet echt verplicht zijn om te kiezen; en dat onze voorkeuren grotendeels een soort reactie zijn. In de fotografie heeft de smaak, misschien wel noodzakelijk, de tendens om globaal, eclectisch, en tolerant te worden, wat er ten slotte op neerkomt dat het verschil tussen goede en slechte smaak wordt ontkend. Daardoor komt het dat alle pogingen van de fotografische polemisten om een canon te construeren zoiets onschuldigs of onwetends krijgen. Want in alle controversen over de fotografie zit iets onechts; de attenties van het museum hebben een beslissende rol gespeeld om dit duidelijk te maken. Het museum brengt alle fotografische scholen op een hoog niveau. Eigenlijk heeft het zelfs weinig zin om hierbij van scholen te spreken. In de geschiedenis van de schilderkunst hebben de stromingen een waarachtig leven en een functie; een schilder wordt vaak beter begrepen in het verband van de school of de stroming waartoe hij behoort. Maar in de geschiedenis van de fotografie zijn stromingen vluchtige, toevallige bijkomstigheden, en geen enkele eersteklasfotograaf wordt er beter door begrepen wanneer we weten tot welke groep hij behoort. (Denk aan Stieglitz en Photo-Secession, Weston en f 64, Renger-Patzsch en de Nieuwe Zakelijkheid, Walker Evans en het project van de Farm Security Administration, Cartier-Bresson en Magnum.) Het verlangen om fotografen in scholen of stromingen te groeperen berust op een misverstand, dat alweer voortkomt uit de onuitroeibare, maar altijd misleidende vergelijking tussen fotografie en schilderkunst. De leidende rol die thans door het museum wordt gespeeld bij het vormen en verduidelijken van het karakter van de fotografische smaak, lijkt een nieuwe fase in te luiden waaruit voor de fotografie geen terugkeer mogelijk is. Hand in hand met de tendentieuze eerbied van het museum voor alles wat volkomen banaal is, gaat de verbreiding van een historicistisch standpunt, dat onverbiddelijk de hele geschiedenis van de fotografie propageert. Het is geen wonder dat fotorecensenten en fotografen bezorgd kijken. Achter menig recent pleidooi voor de fotografie gaat de angst schuil dat de fotografie nu al een seniele kunst is, vol afgekeken of overleefde stromingen, en dat als enige taken alleen nog het beheerschap en de historiografie zijn overgebleven. (Intussen schieten de prijzen voor oude en nieuwe foto’s als meteoren omhoog.) Het hoeft geen verbazing te wekken dat die moedeloosheid wordt gevoeld op een tijdstip waarop de fotografie meer dan ooit wordt geaccepteerd, want men heeft nog niet beseft hoe glorieus de fotografie heeft gezegevierd als kunst, en over de kunst. == De fotografie verscheen op het toneel als een parvenuachtige activiteit, die zich scheen uit te breiden ten koste van een officieel erkende kunst: de schilderkunst. Voor Baudelaire was de fotografie de ‘doodsvijand’ van de schilderkunst; maar ten slotte werd er een wapenstilstand gesloten, waarbij de fotografie gold als de bevrijder van de schilderkunst. Weston gebruikte de meest gangbare formule om de waakzaamheid van de schilders in slaap te sussen, toen hij in 1930 schreef: ‘De fotografie heeft, of zal ten slotte, een heleboel schilderwerk teniet doen; iets waarvoor de schilder innig dankbaar zou moeten zijn.’ Wanneer de schilderkunst door de fotografie zou zijn bevrijd van de sleur van natuurgetrouwheid, zou ze een hogere taak kunnen nastreven: abstractie.7 Dit mythische verdrag tussen de schilderkunst en de fotografie, dat aan beide het recht verschafte hun afzonderlijke maar gelijkwaardige opdrachten te vervullen en elkaar onderwijl creatief te beïnvloeden, is inderdaad het meest hardnekkige denkbeeld in geschiedwerken en de kritiek van de fotografie. In feite wordt door die legende een groot deel van de geschiedenis van de schilderkunst en de fotografie vervalst. Door de manier waarop de camera de verschijningsvorm van de uiterlijke wereld fixeerde werd de kunstschilder tot nieuwe patronen van picturale compositie en nieuwe onderwerpen geïnspireerd: het aankweken van een voorkeur voor het fragment, belangstelling voor glimpjes van het eenvoudige leven, en studies in vloeiende bewegingen en lichteffecten. De schilderkunst ging daarbij eigenlijk meer met het oog van de camera kijken dan dat ze abstract werd; ze werd (om Mario Praz te citeren) telescopisch, microscopisch en fotoscopisch van structuur. Maar bepaalde schilders hebben hun pogingen om de realistische effecten van de fotografie te imiteren nooit gestaakt. En in plaats van zichzelf te beperken tot realistische voorstellingen en de abstractie aan de schilders over te laten heeft de fotografie alle antinaturalistische verworvenheden van de schilderkunst bijgehouden en in zich opgezogen. == Meer in het algemeen houdt de legende geen rekening met de gulzigheid van de fotografische onderneming. In de transacties tussen schilderkunst en fotografie heeft de fotografie altijd aan het langste eind getrokken. Het feit dat vanaf Delacroix en Turner tot en met Picasso en Bacon schilders foto’s hebben gebruikt als visueel hulpmiddel, wekt geen verbazing, maar niemand zou verwachten dat een fotograaf hulp kreeg van de schilderkunst. Foto’s kunnen worden opgenomen of verwerkt in een schilderij (of een collage, of een assemblage), maar door de fotografie wordt de kunst zelf ingekapseld. Ervaring in het bekijken van schilderijen kan ons van nut zijn om foto’s beter te bekijken. Maar door de fotografie is onze beleving van de schilderkunst afgezwakt. (Baudelaire heeft in meer dan één opzicht gelijk gekregen.) Niemand zal ooit een litho of een gravure van een schilderij – de vroegere populaire methodes van mechanische reproductie – bevredigender of opwindender hebben gevonden dan het schilderij zelf. Maar een foto, die van een interessant detail een autonome compositie maakt en de natuurlijke kleuren in schitterende kleuren verandert, verschaft een nieuw, onweerstaanbaar soort bevrediging. Door haar bestemming is de fotografie ver uitgestegen boven de rol waartoe men haar oorspronkelijk meende te moeten beperken, namelijk een accuratere regis­tratie geven van de werkelijkheid; het werkelijke object valt nu vaak tegen. Door de fotografie is een bepaalde kunstbeleving tot norm geworden die indirect en tweedehands is, en op weer een andere manier intens. (Als men het feit betreurt dat het schilderij is vervangen door de fotoreproductie, hoeft men nog niet mystiekerig te doen over ‘het origineel’ dat zich rechtstreeks tot de toeschouwer richt. Het zien is een gecompliceerde handeling, en geen enkel belangrijk schilderij deelt zijn waarde en kwaliteit mee zonder dat er een soort voorbereiding en onderricht aan is voorafgegaan. Bovendien zijn de mensen die moeite hebben met het bekijken van het origineel als ze er al een fotografische reproductie van hebben gezien, meestal dezelfden die aan het origineel heel weinig zouden hebben afgezien.) Aangezien de meeste kunstwerken (foto’s incluis) thans bekend zijn van fotoreproducties, heeft de fotografie – met de kunstzinnige activiteiten die daarvan zijn afgeleid, en het soort smaak dat van de fotografische smaak is afgeleid – een ingrijpende verandering teweeggebracht in de traditionele schone kunsten en de traditionele normen van smaak, waartoe we ook het begrip ‘kunstwerk’ moeten rekenen. Het criterium voor een kunstwerk wordt steeds afhankelijk van de vraag of het een uniek object is, een origineel werk gemaakt door een individueel kunstenaar. In de moderne schilderkunst wordt voor een groot deel gestreefd naar de eigenschappen van een herhaalbaar object. Ten slotte zijn foto’s zo sterk de overheersende visuele beleving geworden, dat er nu kunstwerken zijn die werden voortgebracht om te worden gefotografeerd. Bij een groot deel van de ‘conceptual art’, bij Christo’s ingepakte landschappen, bij de voorbeelden van ‘land art’ van Walter De Maria en Robert Smithson, is het werk van de kunstenaar voornamelijk bekend geworden door de foto’s ervan die in galerieën en musea hangen; soms zijn ze zo groot van omvang dat ze alleen maar bekend kunnen zijn van een foto (of vanuit een vliegtuig). De foto is dan zelfs niet in schijn bedoeld om ons terug te voeren naar een oorspronkelijke ervaring. Op basis van die veronderstelde wapenstilstand tussen fotografie en schilderkunst werd de fotografie – eerst mopperend, en daarna enthousiast – als schone kunst erkend. Maar de vraag of de fotografie wel of niet kunst is, is in wezen al misleidend. Hoewel de fotografie werken voortbrengt die tot de kunst mogen worden gerekend – er is subjectiviteit voor nodig, ze kan liegen, ze verschaft een soort esthetisch genot – is de fotografie om te beginnen helemaal geen kunstvorm. Evenals de taal is het een medium, waarin (onder meer) kunstwerken worden gemaakt. Van de taal kun je een wetenschappelijke lezing, bureaucratische nota’s, liefdesbrieven, boodschappenlijstjes en het Parijs van Balzac maken. Van de fotografie kun je pasfoto’s, meteorologische foto’s, pornografische foto’s, röntgenfoto’s, trouwfoto’s en het Parijs van Atget maken. Fotografie is geen kunst in de zin van schilderkunst en poëzie, om twee voorbeelden te noemen. Alhoewel de activiteiten van sommige fotografen beantwoorden aan het traditionele idee van de schone kunst als de activiteit van uitzonderlijk begaafde enkelingen die afzonderlijke objecten voortbrengen met een intrinsieke waarde, heeft de fotografie zich van het begin af ook geleend tot de opvatting van kunst dat kunst uit de tijd is. De kracht van de fotografie – en de reden waarom ze zo centraal staat in de huidige esthetische bemoeiingen – ligt hierin dat ze beide kunstfilosofische opvattingen bevestigt. Maar de manier waarop de fotografie maakt dat kunst uit de tijd raakt, zal op de lange duur de doorslag geven. Schilderkunst en fotografie zijn in aanleg geen rivaliserende stelsels om beelden te produceren en te reproduceren, die alleen maar tot een geschikte terreinverdeling hoefden te komen om zich te verzoenen. De fotografie is een avontuur van een andere orde. Hoewel de fotografie op zichzelf geen kunstvorm is, bezit ze de merkwaardige eigenschap dat ze al haar onderwerpen tot kunstwerken maakt. De vraag of de fotografie wel of niet kunst is, wordt irrelevant vanwege het feit dat de fotografie nieuwe ambities voor de kunst inluidt (en die creëert). Ze is het prototype van de karakteristieke stroming die in onze tijd zowel door de modernistische serieuze kunst als door de commerciële kunst wordt aangehangen, namelijk de transformatie van kunst tot metakunst of medium. (Ontwikkelingen als de film, de tv, de video, de op tapes gebaseerde muziek van Cage, Stockhausen en Steve Reich zijn logische uitbreidingen volgens het model van de fotografie.) De traditionele schone kunsten zijn elitair; hun karakteristieke vorm is één enkel werk geproduceerd door een enkeling; ze impliceren dat er een hiërarchie van onderwerpen bestaat, waarbij sommige als belangrijk of diepzinnig of edel worden beschouwd, en andere als onbelangrijk, triviaal of laag-bij-de-gronds. De media zijn democratisch; ze verzwakken de rol van de gespecialiseerde producent of auteur (door gebruik te maken van procédés die zijn gebaseerd op het toeval, of van mechanische technieken die iedereen leren kan; en door het werk te zijn van een collectief of een team); ze beschouwen de hele wereld als materiaal. De traditionele schone kunsten steunen op het onderscheid tussen authentiek en vervalst, tussen origineel en kopie, tussen goede en slechte smaak; de media verdoezelen die verschillen, als ze ze al niet openlijk afschaffen. De schone kunsten gaan ervan uit dat bepaalde ervaringen of onderwerpen een bepaalde betekenis hebben. De media zijn in wezen inhoudsloos (dit is de waarheid achter de beroemde uitspraak van Marshall McLuhan dat het medium zélf de boodschap is); de karakteristieke toon ervan is ironisch, of uitdrukkingloos, of parodiërend. Het is onvermijdelijk dat er steeds meer kunst wordt ontworpen om als foto te eindigen. Paters uitspraak dat alle kunst streeft naar de staat van muziek, zou eens door een modernist moeten worden herschreven. Tegenwoordig streeft alle kunst naar de staat van fotografie. == 5 De oorspronkelijke betekenis van picturaal was natuurlijk de positieve betekenis die door de beroemdste kunstfotograaf uit de negentiende eeuw, Henry Peach Robinson, in zijn boek Pictorial Effort in Photography (1869) werd gepopulariseerd. ‘Zijn systeem bestond erin dat hij alles flatteerde,’ zegt Abbott in haar manifest van 1951, ‘Photography at the Crossroads’. Hoewel ze Nadar, Brady, Atget en Hine prijst als meesters van het fotodocument, wijst ze Stieglitz af als geestelijk erfgenaam van Robinson, de stichter van een ‘hyperpicturale school’ waarin eens te meer ‘de subjectiviteit overheerste’. 6 De pretenties van de fotografie zijn natuurlijk veel ouder. Het prototype voor de thans vertrouwde praktijk waarbij de ontmoeting in de plaats komt van verdichting, objets of situations trouvés in de plaats van gemaakte (of geënsceneerde) objecten, en besluiten in de plaats van krachtsinspanning, is de instantkunst van de fotografie die tot stand komt via de bemiddeling van een apparaat. Vanuit de fotografie kwam voor het eerst het denkbeeld op van een kunst die niet tot stand zou komen via zwangerschap en bevalling, maar door een toevallige ontmoeting (Duchamps theorie van het ‘rendez-vous’). Maar de beroepsfotografen staan veel zwakker in hun schoenen dan hun tijdgenoten van de erkende schone kunsten die door Duchamp zijn beïnvloed; over het algemeen wijzen ze er graag op dat het besluit van een ogenblik een lange training vooronderstelt van gevoeligheid en oog, en blijven ze volhouden dat de fotograaf ondanks de moeiteloosheid van het fotograferen niet minder ambachtsman hoeft te zijn dan de schilder. 7 Valéry verklaarde dat de fotografie dezelfde dienst zou bewijzen aan het schrijven, door de ‘illusoire’ pretentie van de taal dat die ‘de idee van een visueel object met een zekere mate van precisie zou kunnen overbrengen’, te ontmaskeren. Maar schrijvers hoeven niet bang te zijn dat de fotografie ‘uiteindelijk het belang van de kunst van het schrijven zal beperken en haar gaat vervangen’, zegt Valéry in The Centenary of Photography (1929). Als de fotografie ‘ons afraadt om te beschrijven’, zegt hij, dan worden we ‘op die manier herinnerd aan de beperkingen van de taal en krijgen we, als schrijver, de raad om ons instrument toe te passen volgens een manier die beter past bij het ware karakter ervan. De literatuur zou zichzelf zuiveren als zij bepaalde taken overliet aan andere expressie- en productiemedia die die taken veel doeltreffender kunnen vervullen, en zich ging wijden aan de doeleinden die alleen zij kan vervullen (...) waarvan er een [is] de taal te perfectioneren die abstracte gedachten vormt of vertolkt, en een tweede de volledige verscheidenheid van poëtische patronen en klanken te verkennen.’ Het argument van Valéry is niet overtuigend. Hoewel we mogen zeggen dat een foto niets registreert of laat zien of voorstelt, ‘beschrijft’ hij in feite nooit iets; alleen de taal gaat beschrijvend te werk, en die handeling is een gebeurtenis die in de tijd plaatsvindt. Om zijn argument te staven stelt Valéry voor dat we als bewijs een paspoort openslaan; ‘de beschrijving die daarin is neergekrabbeld kan niet de vergelijking doorstaan met de foto die ernaast is vastgeniet. Maar in dit geval gebruiken we beschrijving in haar laagste en armste betekenis; er zijn bij Dickens of Nabokov passages te vinden waarin een gezicht of een lichaamsdeel beter wordt beschreven dan welke foto dat ook zou kunnen. Evenmin pleit het tegen de beschrijvende kracht van de literatuur wanneer Valéry zegt dat ‘de schrijver die een landschap of een gezicht beschrijft, evenveel verschillende voorstellingen zal oproepen als hij lezers heeft, hoe talentvol hij in zijn vak ook mag zijn’. Hetzelfde geldt immers ook voor een foto. Zoals sommigen menen dat het stilstaande fotobeeld de schrijver heeft bevrijd van de plicht om te beschrijven, wordt vaak gemeend dat de film de taak van de romanschrijver om te vertellen of te verhalen naar zich toe heeft getrokken, en daarmee, volgens sommigen, de roman heeft vrijgemaakt voor andere, minder realistische opdrachten. Deze versie van het argument is iets meer aanvaardbaar, want de film is een kunst waarbij de tijd een rol speelt. Maar ze doet onrecht aan de relatie tussen romans en films

3. Atisch, in feite antisystematisch. Het enthousiasme van de fotograaf voor een onderwerp houdt geen enkel wezenlijk verband met de inhoud of waarde ervan, met de eigenschappen die een onderwerp classificeerbaar maken. Het is in de eerste plaats de bevestiging dat het onderwerp ‘er is’; dat het juist is (in de zin van de juistheid van een gezichtsuitdrukking, van de opstelling van een groep objecten), wat het equivalent is van het criterium van echtheid van de verzamelaar; dat het ‘wat’ is, de specifieke eigenschappen die het uniek maken. De zeer bewuste, gretige blik van de beroepsfotograaf is een blik die niet alleen weerstand biedt aan de traditionele classificatie en evaluatie van onderwerpen, maar er zelfs bewust naar streeft die te trotseren en ten val te brengen. Dit maakt de manier waarop de fotografie haar onderwerpen benadert een heel stuk minder toevallig dan algemeen wordt verklaard. In theorie houdt de fotografie zich aan het surrealistisch mandaat om ten opzichte van het onderwerp door dik en dun een egalitaire houding aan te nemen. (Alles is ‘reëel’.) In de praktijk heeft ze – net als de hoofdstroom van de surrealistische smaak – blijk gegeven van een onuitroeibare voorkeur voor afval, ontsierende gebouwen, afdankertjes, afbladderende oppervlakken, gekke voorwerpen, kitsch. Zo was bijvoorbeeld Atget gespecialiseerd in de marginale schoonheid van goedkoop gebouwde vehikels, opzichtige of fantastische etalages, de ordinaire kunst van uithangborden en carrousels, overdadig versierde arcades, curieuze deurkloppers en smeedijzeren hekken, en gipsornamenten aan de gevels van vervallen huizen. De fotograaf – en met hem de consument – volgt het voetspoor van de voddenraper, een van Baudelaires favoriete modellen voor de moderne dichter: == Alles wat de grote stad heeft weggegooid, alles wat ze verloor, alles wat ze veracht, alles wat ze kapot heeft getrapt, wordt door hem gecatalogiseerd en verzameld. (...) Hij sorteert de dingen en maakt een verstandige keuze; zoals een vrek een schat bewaart, verzamelt hij het vuilnis dat de vorm gaat aannemen van nuttige of leuke voorwerpen tussen de kaken van de godin van de Industrie. == Naargeestige fabrieksgebouwen en straten vol aanplakborden lijken door het oog van de camera even mooi als kerken en idyllische landschappen. Zelfs nog mooier volgens de moderne smaak. We mogen niet vergeten dat Breton en andere surrealisten de tweedehandswinkel hebben uitgevonden als tempel van avant-gardistische smaak, en een bezoek aan de vlooienmarkt opvijzelden tot een soort esthetische pelgrimstocht. De voddenrapershartstocht van de surrealisten was erop gericht mooi te vinden wat andere mensen lelijk of oninteressant of irrelevant vonden, zoals prullaria, voorwerpen uit de naïeve of uit de popsfeer, en het puin van een stad. Zoals het samenstellen van een stuk proza, een schilderij of een film door middel van citaten een specifiek voorbeeld is van surrealistische smaak – denk aan Borges, Kitaj en Godard –, zo is de steeds meer in zwang komende praktijk om foto’s aan de muren van woon- en slaapkamer te hangen op de plaats waar vroeger reproducties van schilderijen hingen een aanwijzing hoe de surrealistische smaak zich heeft uitgebreid. Foto’s voldoen op zichzelf namelijk aan veel criteria voor surrealistische goedkeuring, omdat ze alomtegenwoordige, goedkope en pretentieloze dingen zijn. Een schilderij bestel je of koop je; een foto vind je (in een album of la), knip je (uit een krant of uit een tijdschrift) of kun je gemakkelijk zelf nemen. En die foto-objecten verspreiden zich niet alleen veel sneller dan een schilderij ooit kan doen, maar zijn tot op zekere hoogte ook esthetisch niet kapot te krijgen. Men kan niet zeggen dat Da Vinci’s Het laatste avondmaal in Milaan er met de tijd beter op is geworden; het ziet er nu zelfs verschrikkelijk uit. Maar wanneer een foto scrofuleus, dof, vlekkerig, kreukelig of vaag wordt, is hij nog steeds mooi, vaak zelfs mooier. (In dit en ook andere opzichten lijkt de fotografie op de architectuur, een kunstvorm waarvan de werken in de loop van de tijd eenzelfde onverbiddelijke verbetering ondergaan; veel gebouwen, en niet alleen het Parthenon, worden er waarschijnlijk mooier op als ruïne.) Wat voor foto’s geldt, geldt ook voor de wereld, fotografisch gezien. Door de fotografie groeit de ontdekking van de achttiende-eeuwse literaire intelligentsia dat ruïnes mooi zijn, uit tot een werkelijk populaire voorkeur, en wordt die opvatting van schoonheid nog verder uitgebreid dan tot de ruïnes van de romantici zoals die prachtige vervallen vormen die Laughlin fotografeerde, namelijk tot de ruïnes van de modernisten, de werkelijkheid zelf. De fotograaf wordt, of hij wil of niet, betrokken in een onderneming om de werkelijkheid tot iets antieks te maken: foto’s zijn op zichzelf al instantantiquiteiten. De foto vormt een modern equivalent van het karakteristiek romantische architectonische genre: de kunstmatige ruïne, een ruïne die wordt geschapen om het historische karakter van een landschap te verdiepen, om de natuur tot iets suggestiefs te maken, iets wat het verleden suggereert. Het toevallige aspect van foto’s bevestigt hoe vergankelijk alles is; door de willekeur van het fotografische materiaal wordt bewezen dat de realiteit in wezen niet te classificeren is. De werkelijkheid wordt opgesomd in een reeks losse fragmenten, een eindeloos verlokkende, pijnlijk reducerende manier om met de wereld om te springen. Illus­tratief voor die half jubelende, half neerbuigende relatie tot de werkelijkheid die de noemer is van het surrealisme, impliceert de nadrukkelijke verklaring van de fotograaf dat het allemaal werkelijk is, tegelijk dat de werkelijkheid alleen niet voldoende is. Door een fundamentele ontevredenheid uit te spreken over de realiteit, getuigt het surrealisme van een houding van vervreemding die in onze tijd de algemene attitude is geworden in die delen van de wereld die een grote politieke macht hebben, geïndustrialiseerd zijn en zijn gezwicht voor de camera. Hoe zou men de realiteit anders onvoldoende, saai, te veel gereglementeerd, en oppervlakkig rationeel kunnen vinden? In het verleden uitte een onvrede met de werkelijkheid zich in een verlangen naar een andere wereld. In de moderne samenleving uit onvrede met de werkelijkheid zich in de obsessie om deze wereld te willen reproduceren. Alsof de realiteit alleen maar reëel, dat wil zeggen surreëel, is wanneer je haar ziet in de vorm van een object, namelijk via de peppil van een foto. De fotografie brengt onvermijdelijk een zekere bevoogding van de werkelijkheid mee. Van ‘iets daarbuiten’ is de wereld een reeks van ‘inside’ foto’s geworden. Onze hoofden gaan lijken op de toverkastjes die Joseph Cornell vulde met allerlei willekeurige voorwerpjes die afkomstig waren uit Frankrijk, dat hij niet één enkele keer had bezocht. Of op een hoop oude filmstills, waarvan Cornell in dezelfde surrealistische sfeer een uitgebreide collectie aanlegde, bij wijze van nostalgische souvenirs van de oorspronkelijke ervaring van het filmen, als een soort symbolisch bezit van de schoonheid van bepaalde acteurs. Maar de relatie van een still tot de film is in wezen misleidend. Uit een film citeren is niet hetzelfde als uit een boek citeren. Terwijl de leestijd van een boek aan de lezer wordt overgelaten, wordt de kijktijd van een film vastgesteld door de filmmaker, en worden de beelden net zo vlug of langzaam waargenomen als de montage toelaat. Aldus is een still, waarbij je zo lang als je wilt bij één enkel moment kunt blijven stilstaan, juist in tegenspraak met de vorm van het leven, dat een proces is, een stroom in de tijd. De gefotografeerde wereld staat in een even slordige verhouding tot de werkelijke wereld als de stills tot een film. Het leven handelt niet over significante details die in een flits worden belicht en dan voor altijd zijn gefixeerd. Foto’s wel. De aantrekkingskracht van foto’s, de greep die ze op ons hebben, bestaat hieruit dat ze tegelijk de relatie laten zien van de fotograaf tot de wereld en zijn promiscue aanvaarding van die wereld. Want door de evolutie van de modernistische rebellie tegen de traditioneel esthetische criteria is zijn relatie tot de wereld ten nauwste betrokken bij het bevorderen van kitscherige smaakcriteria. Hoewel sommige foto’s, die we als individuele objecten mogen beschouwen, het penetrante en de lieflijke ernst van een belangrijk kunstwerk bezitten, is de grote verspreiding van foto’s uiteindelijk een bevestiging van de kitsch. De hypermobiele blik van de fotografie vleit de kijker en schept een bedrieglijk gevoel van alomtegenwoordigheid, de valse illusie dat men de ervaringen beheerst. Surrealisten, die ernaar streefden radicaal, ja zelfs revolutionair te zijn op cultureel gebied, hebben vaak de goedbedoelde illusie gekoesterd dat ze marxist konden, nee moesten zijn. Maar de esthetiek van de surrealisten is te veel met ironie overgoten om verenigbaar te kunnen zijn met de meest verleidelijke vorm van moralisme van de twintigste eeuw. Marx verweet de filosofie dat ze de wereld alleen maar probeerde te begrijpen in plaats van haar te veranderen. De fotografen, die werken binnen het kader van de surrealistische sensibiliteit, suggereren hoe ijdel elke poging om de wereld te begrijpen is, en stellen voor om er in plaats daarvan een verzameling van aan te leggen. == == 2 Hoewel daar verandering in kwam, zoals wordt aangeduid in een memorandum van Stryker aan zijn staf in 1942, toen vanwege de nieuwe aan het moreel gestelde eisen in de Tweede Wereldoorlog armen als onderwerp te deprimerend werden. ‘Wat we nu onmiddellijk nodig hebben, zijn foto’s van mannen, vrouwen en kinderen aan wie je kunt zien dat ze werkelijk geloven in de vs Neem mensen waar pit in zit. Er werken bij ons op het ogenblik te veel lui die de vs afschilderen als een bejaardentehuis en doen of zo ongeveer iedereen te oud is om te werken of te ondervoed om zich druk te maken over wat er aan de hand is (...) We hebben vooral behoefte aan jonge mannen en vrouwen die in onze fabrieken werken (...) Huisvrouwen in de keuken, of in hun tuin bezig bloemen te plukken. Meer oude echtparen die tevreden kijken. (...)’

4. N met griezelig gecompliceerde en soms tegenstrijdige betekenissen; en kunstvormen zoals de fotografie, die een groot deel van hun waarde ontlenen aan ons historisch besef van de tijd. (Dit is de reden waarom de dingen met het voortschrijden van de tijd eerder aanlokkelijker dan minder aanlokkelijk worden voor de fotograaf.) Met het begrip geschiedenis staven we onze belangstelling om zo veel mogelijk dingen te leren kennen. De enige manier waarop de Chinezen hun geschiedenis mogen gebruiken, is didactisch, deformerend, zonder nieuwsgierigheid. Dat is de reden waarom er voor de fotografie zoals wij die opvatten geen plaats is in hun samenleving. De beperkingen die in China aan de fotografie worden gesteld, weerspiegelen alleen maar het karakter van hun samenleving, een samenleving die wordt samengehouden door een ideologie van grimmig, onophoudelijk conflict. Onze samenleving – die samengehouden wordt door het ontkennen van conflicten – wordt niet alleen weerspiegeld door ons onbeperkt gebruik van fotobeelden, maar ontleent er ook haar vorm aan. Ons wereldbesef – de kapitalistische ‘ene wereld’ – is op zichzelf al een overzichtsfoto. De wereld is ‘een’, niet omdat hij verenigd is, maar omdat een reis door de diverse inhoudelijkheden ervan geen conflict onthult, maar enkel een nog verbluffender verscheidenheid. Deze kunstmatige eenheid van de wereld komt tot stand door de inhoudelijkheden ervan te vertalen in beelden. Beelden zijn altijd verenigbaar, of kunnen met elkaar worden verenigd, zelfs wanneer dat niet gaat met de realiteiten die ze afbeelden. De fotografie reproduceert de werkelijkheid niet alleen, maar recyclet haar ook – een van de sleutelprocessen van de moderne samenleving. In de vorm van fotobeelden krijgen de dingen en gebeurtenissen weer een nieuwe gebruiks­waarde en nieuwe betekenissen toegewezen die uitgaan boven het onderscheid tussen mooi en lelijk, echt en onecht, nuttig en nutteloos, smaakvol en smakeloos. De fotografie is een van de voornaamste middelen om aan dingen en situaties het predicaat ‘interessant’ te verlenen, een eigenschap waarbij de zo-even genoemde verschillen in het niet zinken. Iets wordt interessant wanneer je kunt zien dat het precies hetzelfde is als iets anders of ermee kan worden vergeleken. We hebben een kunst en we hebben bepaalde modes om de dingen zo te zien dat ze interessant worden; en om te zorgen dat die kunst en die modes er zijn, is er een voortdurende recycling nodig van de artefacten en smaken uit het verleden. Een cliché dat wordt gerecycled, wordt een metacliché. De fotografische recycling maakt van unieke objecten clichés en van de clichés aparte, levendige artefacten. Stapels beelden van echte dingen worden afgewisseld met beelden van beelden. De Chinezen beperken de toepassing van de fotografie, om te zorgen dat alle beelden elkaar blijven versterken en herhalen, en er geen lagen of strata van beelden ontstaan.10 Wij maken van de fotografie een medium waarmee juist alles kan worden gezegd en elk doel kan worden gediend. Wat in werkelijkheid afzonderlijk is, wordt door beelden met elkaar verenigd. In de vorm van een foto kan de explosie van een A-bom worden gebruikt als reclame voor een brandkast. == Voor ons lijkt er een fundamenteel verschil te bestaan tussen de fotograaf als individueel oog en de fotograaf als objectieve registrator, waarbij men vaak abusievelijk veronderstelt dat hierdoor een kloof wordt geschapen tussen de fotografie als kunst en de fotografie als document. Toch zijn ze allebei de logische voortzetting van wat fotografie eigenlijk inhoudt: notities kunnen maken over alles ter wereld van uit elke denkbare hoek. Dezelfde Nadar die in zijn tijd de meest gezaghebbende portretten van beroemdheden en de eerste foto-interviews maakte, was ook de eerste fotograaf die luchtfoto’s maakte, en toen hij in 1855 vanuit een ballon op Parijs ‘de daguerriaanse operatie’ toepaste, begreep hij direct hoeveel nut de fotografie in de toekomst voor oorlogvoerende partijen zou kunnen hebben. Twee attitudes vormen de grondslag van de veronderstelling dat alles op aarde potentieel materiaal is voor de camera. Bij de ene attitude gaat men ervan uit dat er in elk ding iets moois of minstens interessants zit, als je maar goed genoeg kijkt. (Het esthetiseren van de werkelijkheid, waardoor letterlijk alles bruikbaar wordt voor de camera, is hetzelfde fenomeen dat ervoor zorgt dat elke foto, hoe praktisch ook, kan worden toegelaten tot het gilde van de kunst.) Bij de andere attitude wordt alles behandeld als object voor een direct of toekomstig gebruik; materiaal voor taxaties, beslissingen of voorspellingen. Volgens de eerste attitude behoort alles te worden gezien; volgens de tweede moet alles worden vastgelegd. Camera’s vormen de outillage van een esthetische kijk op de werkelijkheid, want ze zijn machinaal speelgoed dat het voor eenieder mogelijk maakt een vrijblijvend oordeel te geven over belangrijkheid, interessantheid en schoonheid. (‘Dat zou een mooie foto zijn.’) Camera’s vormen ook de outillage voor een instrumentele kijk op de werkelijkheid door informatie te verzamelen die ons in staat stelt accurater en veel sneller te reageren op alles wat er gaande is. Die reactie kan natuurlijk zowel repressief als goedgunstig zijn: militaire verkenningsfoto’s helpen mee om levens uit te doven, röntgenfoto’s helpen mee om ze te redden. Hoewel het is of deze twee attitudes, de esthetiserende en de instrumentele, tegenstrijdige en zelfs onverenigbare gevoelens produceren over mensen en situaties, is dat volstrekt karakteristieke innerlijke tegenspraak in attitude waarmee alle leden van een samenleving die het openbare leven scheidt van het privéleven, geacht worden te leven. Misschien bereidt geen enkele activiteit ons er zo goed op voor om met deze tegenstrijdige attitudes te leren leven als de fotografie, die zich voor beide zo schitterend leent. Aan de ene kant geeft de camera het kijken een wapen in handen in dienst van de macht: de staat, de industrie, de exacte wetenschappen. Aan de andere kant drukt de camera het kijken uit in de mythische ruimte die bekend staat als het privé-leven. In China, waar politiek en moralisme geen ruimte overlaten voor uitingen van esthetische sensibiliteit, mogen maar een paar onderwerpen worden gefotografeerd en dan alleen nog op een bepaalde manier. Naarmate wij verder losraken van de politiek, komt er steeds meer ruimte vrij die kan worden opgevuld met oefeningen in sensibiliteit zoals de camera die biedt. Een van de gevolgen van de moderne cameratechnologie (video, directklaarfilms) is geweest dat er strikt privé nog meer camerawerk voor narcistische doeleinden werd gebruikt – dat wil zeggen voor zelfinspectie. Maar dergelijke, thans populaire toepassingen van imagefeedback in de slaapkamer, bij therapiesessies en op weekendconferenties, lijken veel minder belangrijk dan het potentieel van de video als middel van toezicht op openbare plaatsen. Waarschijnlijk zullen de Chinezen ten slotte net zo’n instrumenteel gebruik van de fotografie gaan maken als wij, behalve misschien in het laatste geval. Onze neiging om het karakter te zien als een equivalent van het gedrag, maakt het meer aanvaardbaar dat er een wijdverbreide openbare installatie komt om via camera’s een gemechaniseerde blik van buitenaf te verkrijgen. China’s veel repressievere normen voor orde vereisen niet alleen monitors voor het gedrag, maar een verandering van harten; bij hen is het toezicht geïnternaliseerd in een mate als nooit voorheen, wat erop zou kunnen duiden dat in hun samenleving de camera als middel van toezicht een meer beperkte toekomst tegemoet gaat. China is het voorbeeld van een bepaald soort dictatuur waarin ‘het goede’ het voornaamste dogma is, en waarin zeer strenge beperkingen zijn opgelegd aan alle vormen van expressie, inclusief het maken van afbeeldingen. In de toekomst zou er ergens misschien een ander soort dictatuur kunnen ontstaan met als voornaamste dogma ‘het interessante’, waarin allerlei soorten beelden, gestereotypeerd of excentriek, welig zouden tieren. Iets dergelijks wordt in Nabokovs lnvitation to a Beheading geopperd. In het portret dat daarin wordt geschilderd van een totalitair staatsmodel komt slechts een enkele alomtegenwoordige kunst voor, de fotografie, en de vriendelijke fotograaf die bij de dodencel van de held rondhangt, blijkt aan het eind van de roman de beul te zijn. Er schijnt geen middel te bestaan om de uitbreiding van fotobeelden een halt toe te roepen, als we het massale historische geheugenverlies, zoals in China, buiten beschouwing laten. De enige vraag is of de beeldwereld die door de camera wordt geschapen, ook nog een andere functie zou kunnen hebben. De functie die hij nu heeft, spreekt voor zichzelf, als men nagaat in welke verbanden fotobeelden worden gezien, welke afhankelijkheden ze scheppen en welke antagonismen erdoor worden verzoend, dat wil zeggen welke instellingen erdoor worden gesteund en wiens belangen ze in werkelijkheid dienen. Een kapitalistische maatschappij heeft een cultuur nodig die is gebaseerd op beelden. Ze moet zorgen voor een massa amusement om het kopen te stimuleren en het onrecht van klassen-, rassen- en sekseverschillen te verdoezelen. En ze moet onbeperkte massa’s informatie verzamelen, om des te beter de natuurlijke hulpbronnen te kunnen exploiteren, de productie op te voeren, orde te houden, oorlogen te voeren en baantjes te verschaffen aan de bureaucraten. De tweevoudige capaciteit van de camera om de werkelijkheid te subjectiveren en te objectiveren voldoet op een ideale manier aan die behoeften, en versterkt ze nog. Door de camera wordt de werkelijkheid gedefinieerd op de twee manieren die essentieel zijn voor de praktijken van een hoogontwikkelde industriële maatschappij: als schouwspel (voor de massa), en als middel van toezicht (voor de regeerders). De beeldenproductie levert meteen een heersende ideologie op. Sociale veranderingen worden vervangen door verandering van beelden. De vrijheid om een veelheid van beelden en goederen te mogen consumeren wordt gelijkgesteld met de vrijheid zelf. Om de vrijheid van politieke keuze te kunnen beperken tot vrije economische consumptie, is er een ongelimiteerde productie en consumptie van beelden nodig. == De laatste reden voor de noodzaak om alles te fotograferen ligt dan ook in de logica van het consumeren. Consumeren betekent verbranden, verbruiken – mét dus de noodzaak om te worden aangevuld. Naarmate we meer beelden maken en consumeren, krijgen we behoefte aan nog meer beelden. Maar beelden zijn geen schatten waarvoor de wereld moet worden geplunderd; ze zijn wat er domweg voorhanden is waar het oog ook maar valt. Het bezit van een camera kan een gevoel opwekken dat enigszins verwant is aan lust, en dat net als alle denkbare vormen van lust niet kan worden bevredigd; ten eerste omdat de mogelijkheden van de fotografie oneindig zijn; en ten tweede omdat het project uiteindelijk zichzelf verslindt. De pogingen die fotografen ondernemen om het uitgeholde realiteitsbesef op te vullen, dragen nog bij aan de uitholling. Ons benauwende besef dat alles vergankelijk is, is nog drukkender geworden sinds de camera ons een middel heeft verschaft om het vluchtige moment te ‘fixeren’. We consumeren beelden in een steeds sneller tempo, en zoals Balzac de camera ervan verdacht laagjes van het lichaam te verbruiken, zo consumeren onze beelden de realiteit. De camera vormt zowel het tegengif als de ziekte, een middel om ons de werkelijkheid eigen te maken en een middel om haar tot iets achterhaalds te maken. Door de krachten van de fotografie is ons realiteitsbesef eigenlijk gedeplatoniseerd, want ze hebben het steeds minder aannemelijk gemaakt over onze ervaring na te denken volgens het onderscheid tussen beeld en ding, tussen kopie en origineel... Het paste in Plato’s minachtende houding ten opzichte van beelden om ze te vergelijken met schaduwen – voorbijgaande, nauwelijks informatieve, onstoffelijke en machteloze begeleidende verschijnselen van de werkelijke dingen, waarvan ze de projectie zijn. Maar de kracht van fotobeelden komt voort uit het feit dat ze op zichzelf stoffelijke realiteiten zijn, hoogst informatieve bezinksels, achtergelaten in het spoor van wat ze ook maar mag hebben afgescheiden, machtige middelen om de rollen om te keren en de realiteit tot schaduw te maken. Beelden zijn veel werkelijker dan men ooit had kunnen veronderstellen. En juist omdat ze een onuitputtelijke bron vormen, die niet kan worden uitgeput door de consumptieverspilling, is er reden te meer om de remedie van het behoud toe te passen. Als er voor de werkelijke wereld een betere manier zou bestaan om de beeldwereld te omvatten, heeft onze wereld niet alleen een ecologie nodig voor de werkelijke dingen, maar ook voor de beelden. == == 8 Ik ontleen dit aan het verslag van Balzacs realisme in Mimesis van Erich Auerbach. Het fragment uit het begin van Le père Goriot (1834) dat Auerbach aanhaalt – Balzac beschrijft daarin de eetkamer van het pension Vauquer om zeven uur ’s morgens wanneer Madame Vauquer binnenkomt – kan nauwelijks explicieter (of meer proto-proustiaans). ‘Haar hele persoon,’ schrijft Balzac, ‘vormt de verklaring van het pension, zoals het pension haar persoon inhoudt (...) Het flabberige buikje van het korte vrouwtje is het product van het leven dat ze hier leidt, zoals tyfus het gevolg is van de uitwaseming van een ziekenhuis. Haar wollen gebreide onderrok, die langer is dan haar bovenrok (gemaakt van een oude jurk), waarvan het opvulsel te voorschijn komt door de tornen in de stof, is een opsomming van de salon, de eetkamer, het tuintje, kondigt de manier van koken aan en geeft een idee van de huurders. Wanneer zij aanwezig is, is het schouwspel compleet.’ 9 Zie A Vicious Motive, Despicable Tricks – A Criticism of Antonioni’s Anti-China Film ‘China’ (Peking: Foreign Languages Press, 1974), een pamflet van achttien pagina’s (anoniem) waarin een artikel is overgenomen dat was verschenen in het blad Renmin Ribao van 30 januari 1974; en ‘Repudiating Antonioni’s Anti-China Film’, Peking Review, nr. 8 (22 februari 1974), dat verkorte versies geeft van drie andere artikelen die in die maand werden gepubliceerd. Het doel van die artikelen is natuurlijk niet om een standpunt over fotografie naar voren te brengen – wat dat betreft is hun belangstelling toevallig – maar een ideologische modelvijand te construeren, net als in een paar andere opvoedingscampagnes die in die periode voor de massa werden gevoerd. In het kader van dat doel was het voor de vele miljoenen die door het hele land werden opgetrommeld voor vergaderingen in scholen, fabrieken, kazernes en communes om ‘Antonioni’s anti-Chinafilm te bekritiseren’ net zomin nodig dat ze de film Chung Kuo werkelijk hadden gezien als het voor de deelnemers aan de campagne om ‘in Piau en Confucius te bekritiseren’ nodig was om een tekst van Confucius te hebben gelezen. 10 De Chinese interesse voor de herhaalde functie van beelden (en woorden) heeft hen geïnspireerd tot het verspreiden van aanvullende beelden, foto’s die scènes weergeven waarbij het duidelijk is dat er geen fotograaf bij aanwezig had kunnen zijn; en het voortdurende gebruik van zulke foto’s doet vermoeden hoe weinig begrip de bevolking heeft van de betekenis van fotobeelden en fotografie. In zijn boek Ombres chinoises geeft Simon Leys een voorbeeld van de ‘Beweging om Lei Feng na te volgen’, een massacampagne uit het midden van de jaren zestig om de idealen van het maoïstische staatsburgerschap in te prenten, opgebouwd rond de apotheose van een Onbekende Staatsburger, een dienstplichtige genaamd Lei Feng, die op zijn twintigste omkomt bij een banaal ongeval. Tot de Lei Feng-tentoonstellingen die in de grote steden werden georganiseerd behoorden ‘fotografische documenten, zoals “Lei Feng helpt een oude vrouw bij het oversteken”, “Lei Feng doet heimelijk (sic) de was voor een kameraad”, “Lei Feng geeft zijn lunch aan een kameraad die zijn lunchtrommel heeft vergeten”, enzovoort’, terwijl blijkbaar niemand verbaasd is over het feit dat ‘de Voorzienigheid gezorgd heeft voor de aanwezigheid van een fotograaf bij al die momenten uit het leven van deze bescheiden, op dat moment nog onbekende soldaat’. In China is een afbeelding authentiek wanneer het goed is dat de mensen haar te zien krijgen

5. En ondergebracht, door musea tentoongesteld, door uitgevers bijeengebracht in plaatwerken. Gedurende ettelijke decennia was het boek de belangrijkste manier om foto’s te rangschikken (en meestal op miniatuurformaat te brengen) en ze daarmee te verzekeren van een groter publiek en een langer leven. (Ik durf niet te spreken van onsterfelijkheid; een foto is een teer ding, dat gemakkelijk kan scheuren of zoekraken.) Een foto in een boek is duidelijk de afbeelding van een afbeelding. Maar aangezien het van meet af aan al een bedrukt, glad voorwerp is, verliest een foto wanneer hij in een boek wordt gereproduceerd veel minder van zijn essentiële kwaliteit dan een schilderwerk. Toch is het boek niet het meest bevredigende middel om een groot aantal foto’s in omloop te brengen. De volgorde waarin de foto’s dienen te worden bekeken, wordt gesuggereerd door de volgorde van de bladzijden, maar niets verplicht de lezer zich aan die volgorde te houden, en nergens wordt aangegeven hoeveel tijd er aan het bekijken van elke foto moet worden besteed. In Chris Markers film Si j’avais quatre dromadaires (1966), een briljant geregisseerde bespiegeling over allerlei soorten foto’s van verschillende onderwerpen, wordt een meer genuanceerde, strakkere manier geopperd om stilstaande fotobeelden te bundelen (en te vergroten). Zowel de volgorde van de foto’s als de exacte tijd om elke foto te bekijken zijn voorgeschreven, en het geheel wint daardoor aan visuele leesbaarheid en emotioneel effect. Maar foto’s die in een film zijn vertaald, zijn niet langer de verzamelobjecten die in een boek worden aangeboden. Foto’s verschaffen bewijsmateriaal. Iets waar we over horen praten, maar waar we nog twijfel over koesteren, lijkt bewezen te zijn zodra men er ons een foto van toont. In een bepaalde vorm van bruikbaarheid werkt de fotografische registratie beschuldigend. Sinds de Parijse politie er in juni 1871 gebruik van heeft gemaakt om de communards uit te moorden, zijn foto’s een handig werktuig geworden van de moderne staat om zijn steeds mobielere bevolking onder toezicht en politieke controle te houden. In een andere versie van het nut van foto’s verschaft fotografische registratie een rechtvaardiging. Een foto geldt als onomstotelijk bewijs dat een bepaalde gebeurtenis heeft plaatsgevonden. De foto kan de werkelijkheid misschien vervormen, maar er wordt altijd verondersteld dat er in elk geval iets bestaat of heeft bestaan van wat er op de foto voorkomt. Welke amateuristische beperkingen of artistieke pretenties de fotograaf zelf ook heeft, een foto lijkt een onschuldiger en daardoor nauwkeuriger relatie tot de zichtbare realiteit te hebben dan andere nabootsingen ervan. Meesters van het fraaie beeld in de trant van Alfred Stieglitz en Paul Strand, die tientallen jaren achtereen onvergetelijk mooie foto’s componeerden, willen nog steeds in de eerste plaats iets van de wereld daarbuiten laten zien, en verschillen daarin niet van de bezitter van een polaroidcamera, voor wie fotograferen een handige, vlugge manier van noteren betekent, of van de fotomaniak met een Brownie, die kiekjes neemt bij wijze van souvenirs van het dagelijks leven. Terwijl een schilderij of een prozabeschrijving nooit meer kan zijn dan een uiterst selectieve interpretatie, zouden we een foto kunnen definiëren als een uiterst selectieve doorzichtigheid. Maar ondanks de veronderstelde waarheidsgetrouwheid die elke foto het verleidelijk air geeft van gezag en interessantheid, vormt het werk van de fotograaf geen uitzondering op het meestal verdachte gescharrel tussen ‘Dichtung’ en ‘Wahrheit’. Zelfs wanneer de fotograaf zijn best doet om een afspiegeling te geven van de realiteit, wordt hij nog achtervolgd door de stilzwijgend geaccepteerde voorschriften van smaak en geweten. De bijzonder talentvolle medewerkers aan het fotoproject van de Farm Security Administration aan het eind van de jaren dertig (onder wie Walker Evans, Dorothea Lange, Ben Shahn en Russel Lee) hadden de gewoonte van al hun modellen, arme deelbouwers, tientallen frontale foto’s te nemen, tot ze het tevreden gevoel hadden dat ze de juiste expressie op de film hadden gekregen: precies de gezichtsuitdrukking die hun eigen opvattingen over armoe, licht, menselijke waardigheid, stofuitdrukking, uitbuiting en geometrie bevestigde. Door te besluiten hoe een foto eruit moet zien, door de ene belichting te verkiezen boven de andere, bestempelt de fotograaf zijn onderwerp altijd met bepaalde normen. Hoewel de camera in zekere zin de realiteit inderdaad vastlegt, en niet alleen maar interpreteert, blijven foto’s net zo goed interpretaties van het leven als schilderijen en tekeningen. De enkele situaties waarin min of meer zonder discriminatie en onderscheid wordt gefotografeerd of waarin de fotograaf zichzelf wegcijfert, zijn niet in staat het didactisch aspect van het hele bedrijf te verminderen. Juist die passiviteit – en die alomtegenwoordigheid – van de fotografische registratie is de ‘boodschap’ van de fotografie, de agressiviteit ervan. Idealiserende afbeeldingen (zoals de meeste mode- en dierenfoto’s) zijn niet minder agressief dan foto’s waarvan de kracht in hun onverbloemde lelijkheid ligt (zoals schoolfoto’s, stillevens van het somberder genre, en politiefoto’s). In elke cameratoepassing ligt een bepaalde agressie besloten. Dat was in de jaren 1840-1860, de roemrijke eerste decennia van de fotografie, al even duidelijk als in de decennia daarna, toen dankzij de techniek een bepaalde mentaliteit waarbij de wereld wordt beschouwd als een verzameling potentiële foto’s, steeds meer veld kon winnen. Zelfs voor vroegere meesters als David Octavius Hill en Julia Margaret Cameron, die de camera hanteerden als middel om schilderachtige beelden te creëren, vormde het feit dat ze foto’s maakten een heel ander uitgangspunt dan de bedoelingen van schilders. Van het begin af aan betekende fotograferen een zo groot mogelijk aantal onderwerpen bestrijken. De schilderkunst heeft nooit zo’n vorstelijke ontplooiing beleefd. De latere industrialisering van de cameratechniek heeft domweg een belofte ingelost die al vanaf het prille begin van de fotografie daaraan inherent was geweest, namelijk alle ervaringen democratiseren door ze in beelden te vertalen. Die beginperiode, toen men voor het fotograferen nog een moeilijk hanteerbaar apparaat nodig had – het speelgoed van handigen, rijken en fanaten –, lijkt inderdaad ver verwijderd van het tijdperk van de gladde pocketcamera’s die iedereen uitnodigen foto’s te nemen. De eerste camera’s die na 1840 in Frankrijk en Engeland werden gemaakt, konden alleen bediend worden door uitvinders en enthousiastelingen. Aangezien er toen nog geen beroepsfotografen waren, waren er ook geen amateurs. Het fotograferen had nog duidelijk een maatschappelijke functie. Het was een niet-noodzakelijke, met andere woorden artistieke bezigheid, al maakte ze weinig aanspraken op de hoedanigheid van kunst. Pas toen ze geïndustrialiseerd werd, ging men de fotografie erkennen als aparte kunstvorm. Parallel met de mate waarin de industrialisering de activiteiten van de fotograaf tot iets maatschappelijk nuttigs wist te maken, versterkte de reactie daarop de fotografie in haar zelfbewustzijn als vorm van kunst. == Tegenwoordig wordt de fotografie als vorm van recreatie bijna even universeel bedreven als seks en dansen. Dat betekent dat de fotografie, net als elke massale kunstvorm, door de meeste mensen niet als kunst wordt beoefend, maar hoofdzakelijk als sociale ritus, als afweerreactie tegen angst, en als machtsmiddel. De fotografie werd het eerst populair als middel om de prestaties te memoreren van individuen die behoorden tot de familie (of tot andere groepen). Minstens een eeuw lang is de trouwfoto net zo’n integrerend deel van de huwelijksplechtigheid geweest als de daarbij voorgeschreven verbale formules. Camera’s horen bij het familieleven. Volgens een in Frankrijk gehouden sociologische studie zijn de meeste gezinnen in het bezit van minstens één fototoestel, maar bij een gezin met kinderen is die waarschijnlijkheid tweemaal zo groot als bij een gezin zonder kinderen. Wanneer je geen foto’s van je kinderen maakt, zelfs niet eens wanneer ze klein zijn, wordt dat beschouwd als een teken van ouderlijke onverschilligheid, zoals verstek laten gaan bij het maken van een eindexamenfoto een daad is van puberale rebellie. Via foto’s bouwt iedere familie zijn eigen portrettengalerij op; een draagbare hoeveelheid beelden die getuigen van de onderlinge verbondenheid. Het doet er nauwelijks toe welke activiteiten worden gefotografeerd, zolang er maar foto’s worden genomen en liefdevol bewaard. Precies op het moment waarop het familie-instituut in de industrialiserende landen van Europa en Amerika een radicale operatie ondergaat, wordt de fotografie een ritus van het familieleven. Toen het individuele gezin, die claustrofobische eenheid, uit het veel grotere familieverband werd gesneden, kwam de fotografie te hulp om alles te memoreren en daarmee de in gevaar gebrachte continuïteit en de verdwijnende vertaktheid van het familieleven althans symbolisch in ere te herstellen. Als een spookachtig spoor zorgen foto’s voor de symbolische aanwezigheid van de her en der verspreide familieleden. Een fotoalbum met familieleden betreft meestal de familie in ruimere zin, en is vaak het enige wat er nog van over is. Op dezelfde manier waarop foto’s mensen een denkbeeldig bezit verschaffen van een irreëel verleden, helpen ze de mensen ook om bezit te nemen van een ruimte waarin ze zich onzeker voelen. Aldus houdt de ontwikkeling van de fotografie gelijke tred met een van de meest karakteristieke moderne activiteiten: het toerisme. Voor het eerst in de geschiedenis verlaten grote aantallen mensen regelmatig gedurende korte perioden hun normale omgeving. Het lijkt bijna onnatuurlijk om een vakantiereis te maken zonder je fototoestel mee te nemen. De foto’s gaan immers het onbetwistbare bewijs vormen dat de reis werd gemaakt, het programma werd uitgevoerd en dat men zich heeft vermaakt. Foto’s vormen het bewijsstuk van een consumptie die bedreven werd buiten het gezichtsveld van familie, vrienden en buren. Die afhankelijkheid van het fototoestel als werktuig om de dingen die men beleeft reëel te maken, vermindert beslist niet wanneer mensen nog meer gaan reizen. Het maken van foto’s vervult voor de wereldreiziger die fototrofeeën bijeengaart van zijn boottocht naar de bronnen van de Albert Nijl of van zijn veertiendaagse reis door China, dezelfde behoefte als voor de kleine Amerikaanse burger op vakantie, die kiekjes neemt van de Eiffeltoren of van de Niagara watervallen. Naast een middel om ervaringen te bekrachtigen is fotograferen ook een middel om ze te ontkennen, de ervaring te beperken tot een jacht op fotogenieke onderwerpen en haar om te zetten in een afbeelding, een souvenir. Reizen wordt meer en meer een strategie om foto’s te vergaren. Het maken van foto’s is op zichzelf al een kalmerende bezigheid, waarbij de vage gevoelens van gedesoriënteerdheid die op reis gemakkelijk kunnen verergeren, worden gesust. De meeste toeristen voelen zich gedwongen een camera te plaatsen tussen zichzelf en alle opmerkelijke dingen die ze tegenkomen. In hun onzekerheid over een andere, juiste reactie, nemen ze een foto. Zo krijgt hun belevenis vorm; stop, neem een foto, en ga weer verder. Speciaal volken die gehandicapt zijn door een meedogenloze moraal van hard werken – Duitsers, Japanners en Amerikanen – voelen zich tot die methode aangetrokken. Het gebruik van een fototoestel brengt de onrust tot bedaren die de van werk bezeten mens overvalt wanneer hij niet werkt, maar op vakantie is en geacht wordt zich te vermaken. Het geeft hem iets te doen dat een gezellige imitatie is van werken, namelijk foto’s maken. De meest fanatieke fotografen schijnen de mensen te zijn die van hun verleden zijn beroofd, zowel in hun eigen omgeving als in het buitenland. Ieder die leeft in een geïndustrialiseerde maatschappij, is verplicht het verleden geleidelijk te laten schieten, maar in bepaalde landen, zoals de Verenigde Staten en Japan, is de breuk met het verleden wel bijzonder traumatisch geweest. In het begin van de jaren zeventig werd de plaats van de legendarische botte Amerikaanse toerist van de jaren vijftig en zestig, rijk aan dollars, en met het air van de blufferige zakenman uit de provincie, overgenomen door de mysterieuze Japanner, net van zijn gevangeneiland vrijgelaten via het wonder van de overgewaardeerde yen, altijd in groepsverband en meestal gewapend met twee camera’s, op elke heup een. Het fotograferen is een van de belangrijkste middelen geworden om iets te beleven en de schijn te wekken dat je meedoet. Voorbeeld: Een advertentie laat over een volle pagina een foto zien van een groepje mensen die dicht op elkaar staan en staren naar iets wat buiten de foto ligt. Op één na hebben ze een verbijsterde, zenuwachtige, overrompelde blik in hun ogen. De enige man op wiens gezicht een andere uitdrukking ligt, houdt een fototoestel voor zijn oog; hij lijkt zeker van zichzelf; er ligt een vage glimlach om zijn lippen. Terwijl de anderen duidelijk toeschouwers zijn, heeft het bezit van een camera die ene persoon omgetoverd tot iets actiefs: een kijklustige. Slechts hij is meester van de situatie. Wat zien die mensen? We weten het niet. Het doet er ook niet toe. Het is een Evenement, iets Bezienswaardigs; dus de moeite waard gefotografeerd te worden. De reclametekst – witte letters op een donkere strook die eenderde van de foto beslaat, zoals het nieuws op de telexband – bestaat uit slechts zes woorden: ‘...Praag... Woodstock... Vietnam... Sapporo... Londonderry... LEICA’. Verbrijzelde verwachtingen, jeugdige speelsheid, koloniale oorlogen, wintersport... het is allemaal één pot nat; gelijkgeschakeld door de camera. Met het nemen van foto’s is een chronische voyeursrelatie tot het leven ontstaan waarin de betekenis van alle gebeurtenissen vervlakt. Een foto is niet alleen het resultaat van een ontmoeting tussen een gebeurtenis en een fotograaf; het nemen van een foto is een gebeurtenis op zichzelf, die steeds onverbiddelijker rechten gaat opeisen: namelijk om zich met alles wat er gaande is te bemoeien, erin binnen te dringen of het te negeren. Ons situatiebesef zelf krijgt pas samenhang door tussenkomst van de camera. Door de alomtegenwoordige camera wordt overtuigend gesuggereerd dat de tijd bestaat uit interessante gebeurtenissen, gebeurtenissen die de moeite waard zijn om te worden gefotografeerd. Heeft men dit eenmaal aangenomen, dan krijgt men gemakkelijk het gevoel dat iedere gebeurtenis die op gang is geraakt, ongeacht het morele aspect, de kans moet krijgen zichzelf te voltooien opdat er iets anders aan de wereld kan worden gepresenteerd: een foto ervan. Als de gebeurtenis alweer is afgelopen, bestaat de foto nog steeds om er een soort onsterfelijkheid (en belangrijkheid) op over te dragen, die die gebeurtenis anders nooit zou hebben bezeten. Terwijl mensen van vlees en bloed bezig zijn zichzelf of andere mensen van vlees en bloed van het leven te beroven, staat de fotograaf achter zijn of haar camera, en schept een klein element van een andere wereld: de plaatjeswereld die ons allemaal zal overleven. Fotograferen is in wezen een daad van non-interventie. Een groot deel van de verschrikking van onvergetelijke staaltjes van eigentijdse fotojournalistiek, zoals de beelden van de Vietnamese bonze die een kan met benzine pakt, en de Bengaalse guerrillastrijder die zijn bajonet plant in een geknevelde collaborateur, stamt van het besef dat het volledig aanvaardbaar is geworden om voor de foto te kiezen in situaties waarin de fotograaf de keuze heeft tussen een foto en een mensenleven. Iemand die ingrijpt, kan niet registreren; iemand die registreert, kan niet ingrijpen. Dziga Vertovs prachtige film De man met de camera (1929) laat als ideaalbeeld van de fotograaf een man zien die voortdurend in beweging is, en zich zo snel en behendig door een panorama van losse gebeurtenissen beweegt dat er geen sprake kan zijn van enige interventie. Hitchcocks Rear Window (1954) vormt hierop een aanvulling; de fotograaf, gespeeld door James Stewart, staat via het oog van zijn camera in een verscherpte relatie tot één bepaalde gebeurtenis vanwege het feit dat hij met een gebroken been aan een rolstoel is gekluisterd. Zijn tijdelijke immobiliteit belet hem handelend op te treden bij wat hij ziet, en maakt het nog belangrijker om foto’s te nemen. Maar al is het hanteren van een camera letterlijk onverenigbaar met interventie, toch blijft het een vorm van participatie. Hoewel de camera een observatiepost is, houdt de daad van het fotograferen meer in dan passief waarnemen. Net als seksueel voyeurisme is het een manier om op zijn minst stilzwijgend, maar ook vaak uitdrukkelijk, te bevorderen dat iets wat bezig is te gebeuren doorgang vindt. Een foto nemen houdt in dat je belang hebt bij de dingen zoals ze zijn, dat je er belang bij hebt dat de status quo onveranderd blijft (in elk geval gedurende de tijd die er nodig is om een goede foto te maken), dat je medeplichtig bent aan alles wat een onderwerp interessant maakt en waard om te worden gefotografeerd, met inbegrip van de pijn of het ongeluk van een ander, als dat toevallig het interessante aspect ervan is. Diane Arbus heeft geschreven: ‘Ik heb fotograferen altijd beschouwd als iets lekker stouts – dat was een van de dingen die ik er zo leuk aan vond – en toen ik het voor het eerst deed, vond ik mezelf erg pervers.’ Het vak van de fotograaf kan worden gezien als iets ‘lekker stouts’ – om de popuitdrukking van Arbus te gebruiken – als de fotograaf onderwerpen uitkiest die worden beschouwd als onfatsoenlijk, taboe, marginaal. Maar het is tegenwoordig niet meer zo gemakkelijk lekker stoute onderwerpen te vinden. En wat is nu eigenlijk het perverse aspect van het nemen van foto’s? Als het waar is dat beroepsfotografen vaak seksuele fantasieën hebben wanneer ze achter de camera staan, ligt de perversiteit misschien in het feit dat de fantasieën zo aanvaardbaar en tegelijk zo ongepast zijn. In de film Blow-Up (1966) laat Antonioni de modefotograaf stuiptrekkend boven Verushka’s lichaam staan terwijl hij zijn camera laat klikken. Wat je noemt ‘lekker stout’! Maar in feite is het gebruik van een camera geen bijster goede manier om iemand seksueel te nemen. Tussen de fotograaf en het model moet een afstand blijven. De camera verkracht zelf niet, en kan zelfs geen bezit van iets nemen. Maar hij kan zich wel bepaalde vrijheden veroorloven, ergens indringen, zich op verboden gebied begeven, de dingen vervormen of misbruiken, en, om de beeldspraak tot het uiterste door te trekken: moordend werken. Allemaal activiteiten die, in tegenstelling tot het seksuele gestoot en geschuif, kunnen worden bedreven op een afstand, en met een zekere afstandelijkheid. De seksuele fantasie is veel sterker aanwezig in de opmerkelijke film van Michael Powell: Peeping Tom (1960), die niet handelt over een gluurder, maar over een psychopaat die vrouwen vermoordt met een wapen dat verstopt zit in zijn camera, terwijl hij foto’s van hen maakt. Niet één keer raakt hij zijn modellen aan. Hij verlangt niet naar hun lichaam; hij wil hun aanwezigheid bezitten in de vorm van gefotografeerde beelden die hen laten zien op het moment dat ze hun eigen dood beleven. Later projecteert hij die beelden thuis voor zijn eigen, eenzame genoegen. De film veronderstelt dat er een zeker verband bestaat tussen impotentie en agressie, beroepsmatig kijken en wreedheid. Hierop doelt het hoofdthema: de fantasie met de camera. De camera als fallus is slechts een zwakke variant op een onvermijdelijke beeldspraak waaraan iedereen zich bezondigt zonder zich ervan bewust te zijn. Hoe vaag ons besef van die fantasie ook is, ze wordt iedere keer onverbloemd onder woorden gebracht wanneer we het hebben over onze camera ‘richten’ en plaatjes ‘schieten’. De ouderwetse camera was nog onhandiger en moeilijker te ‘laden’ dan een oude snaphaan. De moderne camera probeert te lijken op het straalgeweer van de sciencefiction. Hier volgt een reclametekst: == De Yashica Electro-35 gt is de camera van het ruimtetijdperk, waarmee u uw gezin een groot plezier gaat doen. Vanaf nu kunt u dag en nacht schitterende foto’s maken. Automatisch. Zonder rompslomp. Het enige wat u doet, is richten, scherpstellen, en afdrukken. Het computerbrein en de elektronische sluiter van de gt zorgen voor de rest. == Net als de auto, wordt de camera op de markt gelanceerd als een moordwapen, zo veel mogelijk geautomatiseerd en klaar voor de aanval. Het publiek verwacht een gemakkelijke, onzichtbare bediening. Fabrikanten verzekeren hun kopers dat er voor het maken van foto’s geen speciale handigheid of vakkennis wordt vereist. Het apparaat weet alles, en reageert op de lichtste druk van de wil. Het is net zo eenvoudig als het omdraaien van een contactsleuteltje of het overhalen van een trekker. Evenals schietwapens en auto’s zijn camera’s fantasie-apparaten waarvan het gebruik leidt tot verslaving. Toch zijn ze niet dodelijk, het overdreven spraakgebruik en de gezwollenheid van de reclameteksten ten spijt. In het reclamejargon waarmee auto’s op de markt worden gelanceerd als wapens, zit althans zoveel waarheid dat er behalve in tijd van oorlog meer mensen worden gedood door auto’s dan door wapengeweld. Het camerawapen doodt niet; dus lijkt die onheilspellende beeldspraak op grootspraak, in de trant van de fantasie van een man dat hij tussen zijn benen een geweer, mes of werktuig zou hebben. Toch zit er iets roofzuchtigs in de daad van het fotograferen. Mensen fotograferen staat gelijk met hen schenden, hen zien zoals ze zichzelf nooit zien, iets van hen weten wat zij zelf nooit kunnen weten. Het maakt mensen tot objecten die symbolisch in bezit kunnen worden genomen. Zoals de camera een sublimatie is van het geweer, is het fotograferen een gesublimeerde moord, een zachte moord, passend bij onze verdrietige, angstige tijd. Op den duur zullen de mensen misschien leren hun agressie wat meer uit te leven met een camera en wat minder met een geweer, voor de prijs van een wereld die dan nog meer door beelden zou worden verstikt. Een voorbeeld waarbij men van kogels is overgestapt op filmpjes, is de fotosafari, die in Oost-Afrika de plaats heeft ingenomen van de jachtsafari. De jagers hebben nu Hasselblads in plaats van Winchesters, en in plaats van door een telelens te kijken om hun geweer te richten, kijken ze door een zoeker om het beeld in het vizier te krijgen. In Londen klaagde Samuel Butler aan het eind van de vorige eeuw: ‘In elk bosje zit een fotograaf, als een brullende leeuw op zoek naar iemand om te verslinden.’ De fotograaf stormt nu los op echte dieren, te bedreigd en te zeldzaam om gedood te worden. Geweren zijn camera’s geworden in onze ecologische safari, die moderne tragikomedie. De natuur is niet langer wat ze altijd geweest is: iets waartegen de mens moest worden beschermd. Nu moet de getemde, zelf gevaar lopende, sterfelijke natuur tegen de mens worden beschermd. Zolang we bang zijn, schieten we. Maar wanneer we door nostalgie worden geplaagd, maken we foto’s. De nostalgie viert tegenwoordig hoogtij, en foto’s dragen daar actief toe bij. De fotografie is een melancholieke kunstvorm, een kunst van de schemering. De meeste gefotografeerde onderwerpen zijn beladen met pathos, louter en alleen op grond van het feit dat ze gefotografeerd werden. Een op zichzelf lelijk of lachwekkend onderwerp kan ontroerend worden wanneer het wordt veredeld door de aandacht van de fotograaf. Een mooi onderwerp kan het object zijn van treurige gevoelens, omdat het oud is geworden, of is vergaan, of niet langer bestaat. Iedere foto is een memento mori. Een foto maken is deelhebben aan de sterfelijkheid, kwetsbaarheid of veranderlijkheid van een ander mens (of ding). Door dat moment eruit te snijden en te doen stollen, getuigen alle foto’s van de meedogenloze smeltkroes van de tijd. Camera’s zijn de wereld gaan verdubbelen op het moment dat het menselijk landschap met een duizelingwekkende snelheid begon te veranderen. Terwijl in korte tijd een ongekend aantal vormen van biologisch en sociaal leven worden vernietigd, is er een apparaat beschikbaar om te registreren wat bezig is te verdwijnen. Het sfeervolle, weemoedige, oneindig fijn gestructureerde Parijs van Atget en Brassaï is grotendeels verdwenen. Evenals de overleden familieleden en vrienden die in het familiealbum worden bewaard en wier fotografische aanwezigheid een heel klein gedeelte uitbant van de angst en het berouw die werden veroorzaakt door hun verdwijnen, verschaffen ook de foto’s van stadswijken die zijn afgebroken, of van landelijke oorden die zijn verminkt en onvruchtbaar gemaakt ons een relatie in zakformaat met het verleden. Een foto is tegelijk een pseudoaanwezigheid én een bewijs van afwezigheid. Foto’s brengen ons net zo aan het mijmeren als een brandende open haard, vooral wanneer het foto’s zijn van mensen, verre landschappen en ver afgelegen steden – verdwenen verleden. Het gevoel van onbereikbaarheid dat een foto kan oproepen, vormt een regelrechte voedingsbron voor de erotische gevoelens van mensen voor wie iets begeerlijker wordt naarmate het verder weg ligt. De foto van een minnaar, verstopt in de portefeuille van een getrouwde vrouw; de poster van een rockster, opgeprikt boven het bed van een tiener; het speldje met de foto van een politieke kandidaat op de jas van een kiezer; en de fotootjes van de kinderen van de taxichauffeur, vastgeklemd in het achteruitkijkspiegeltje; al die manieren om een foto als talisman te gebruiken, geven uiting aan een gevoel dat sentimenteel én magisch is. Het zijn allemaal pogingen om in contact te komen met een andere realiteit of er aanspraken op te laten gelden. == Foto’s kunnen de begeerte op de meest directe, efficiënte manier ophitsen, als iemand bij voorbeeld foto’s verzamelt van anonieme uitbeeldingen van genot als hulp bij het masturberen. De zaak wordt ingewikkelder wanneer een foto wordt gebruikt om een morele impuls op te wekken. De begeerte heeft geen geschiedenis; of liever gezegd: ze wordt van geval tot geval ervaren als iets onmiddellijks, iets van het eerste plan. Ze wordt opgewekt door archetypen en is in dat opzicht abstract. Maar ethische gevoelens liggen vast in de geschiedenis met haar concrete personages en specifieke situaties. Bijgevolg zijn de regels voor het gebruik van foto’s wanneer het erom gaat begeerte op te wekken bijna tegengesteld aan de regels die gelden om het geweten ermee wakker te schudden. De beelden die het geweten in beroering brengen, zijn altijd verbonden met een bepaalde historische situatie. Des te algemener ze zijn, des te minder uitwerking hebben ze waarschijnlijk. Een foto die informatie geeft over een of ander onverwacht gebied van ellende, gaat pas indruk maken op de publieke opinie in een bijpassende context van opinie en instelling. De foto’s die Mathew Brady en zijn collega’s maakten van de verschrikkingen van de slagvelden, hebben niet gemaakt dat de mensen minder zin kregen om de Amerikaanse Burgeroorlog voort te zetten. Door de foto’s van de slecht geklede, uitgemergelde krijgsgevangenen in Andersonville werd alleen de woede opgewekt van de Noordelijken tegen het Zuiden. (Het effect van de foto’s van Andersonville is gedeeltelijk te wijten aan het feit dat foto’s in die tijd nog iets volkomen nieuws waren.) Pas doordat vele Amerikanen in de jaren zestig tot een bepaald politiek besef waren gekomen, waren ze in staat het onderwerp van de foto’s die Dorothea Lange in 1942 had gemaakt – Japanse Amerikanen van de westkust die naar interneringskampen werden getransporteerd – te zien voor wat het was: een misdaad die de regering had begaan tegen een grote groep Amerikaanse burgers. Weinigen waren in de jaren veertig al tot zo’n ondubbelzinnige reactie in staat; de basis voor een dergelijk oordeel werd versluierd door de eensgezinde oorlogsstemming. Foto’s kunnen geen morele standpuntbepaling creëren, maar ze kunnen die wel versterken, en ze kunnen meehelpen een ontkiemende mening verder te ontwikkelen. Foto’s laten soms meer indruk na dan bewegende beelden, omdat ze keurig uitgeknipte stukjes tijd zijn, en geen stroom vormen. Televisie is een stortvloed van vluchtige beelden, waarvan elk het voorgaande opheft. Maar elk fotobeeld is een bevoorrecht moment dat is veranderd in een plat object dat je kunt bewaren om er nog eens naar te kijken. De foto die in de meeste dagbladen in de wereld van 1972 de voorpagina haalde: een naakt Zuid-Vietnamees kind dat net is bespoten met Amerikaanse napalm, en met wijd open armen, gillend van pijn, op de camera toe komt rennen – heeft waarschijnlijk meer gedaan om de publieke weerzin tegen de oorlog te vermeerderen dan honderd uren barbaarsheid op de televisie. We zouden ons graag willen verbeelden dat het Amerikaanse publiek niet zo unaniem zou hebben ingestemd met de Koreaanse oorlog als het geconfronteerd was geweest met fotografische bewijzen van de verwoesting van Korea, een milieu- en volkerenmoord die in bepaalde opzichten zelfs nog grondiger is geweest dan de moord die tien jaar later op Vietnam werd gepleegd. Maar die veronderstelling is een banale veronderstelling. Het publiek heeft die foto’s niet gezien omdat er ideologisch geen plaats voor was. Er is niemand thuisgekomen met foto’s van het dagelijks leven in P’jengjang om te laten zien dat de vijand een menselijk gezicht had, zoals Felix Greene en Marc Riboud dat hebben gedaan met foto’s van Hanoi. De Amerikanen kregen foto’s van het lijden van de Vietnamezen te zien (vele ervan kwamen trouwens uit militaire bron en waren genomen met een heel ander doel in gedachten) omdat de verslaggevers zich gesteund voelden in hun pogingen dergelijke foto’s te pakken te krijgen. De hele zaak was immers door een significant aantal mensen gedefinieerd als een barbaarse kolonialistische oorlog. De oorlog in Korea werd anders gezien – als onderdeel van een rechtvaardige strijd van de Vrije Wereld tegen de Sovjet-Unie en China – en gegeven die interpretatie zouden foto’s van de wreedheid van de onbeperkte Amerikaanse vuurkracht toen niet relevant zijn geweest. Hoewel een evenement letterlijk de betekenis heeft gekregen van iets wat de moeite waard is te worden gefotografeerd, worden de factoren die iets tot een evenement maken, nog steeds bepaald door de ideologie (in de ruimste zin des woords). Er kan fotografisch, of anderszins, geen bewijs van een evenement bestaan voordat het evenement zelf een naam heeft gekregen en als zodanig is gedefinieerd. En een evenement kan nooit worden opgebouwd – of beter gezegd geïdentificeerd – uit fotografisch bewijsmateriaal. De bijdrage van de fotografie komt altijd pas na het benoemen van het evenement. De mogelijkheid dat men moreel bewogen raakt door bepaalde foto’s staat of valt met de aanwezigheid van een relevant politiek bewustzijn. Zonder een bepaalde begeleidende politiek zullen foto’s van de slachtbanken van de geschiedenis hoogstwaarschijnlijk worden ervaren als domweg irreëel, of als een demoraliserende emotionele klap. De intensiteit van gevoel, met inbegrip van morele veront­waardiging, die men kan opbrengen als reactie op foto’s van onderdrukte, uitgebuite, van honger creperende of afgeslachte mensen, is ook afhankelijk van de mate waarin men met die beelden vertrouwd is. De foto’s die Don McCullin in het begin van de jaren zeventig maakte van uitgemergelde Biafranen, maakten op sommige mensen minder indruk dan Werner Bischofs foto’s uit de jaren vijftig van indiaanse slachtoffers van de hongersnood. Inmiddels waren dat soort beelden afgezaagd geworden, en de foto’s die in 1973 in alle tijdschriften verschenen van Toearegfamilies, creperend van de honger in de Sahel, moeten op velen zijn overgekomen als een ondraaglijke heropvoering van een reeds overbekende uitstalling van gruwelen. Foto’s kunnen choqueren voor zover ze iets nieuws laten zien. Helaas worden de inzetten nog steeds verhoogd; gedeeltelijk juist vanwege de verbreiding van dergelijke beelden van verschrikking. De eerste ontmoeting met de fotografische inventaris van absolute gruwel werkt als een soort openbaring, het prototype van de moderne openbaring, een negatieve Epifanie. Voor mij waren dat foto’s van Bergen-Belsen en Dachau, die ik toevallig zag in een boekhandel in Santa Monica in juli 1945. Niets van wat ik ooit later heb gezien – noch op foto’s, noch in het werkelijke leven – heeft mij weer zo scherp, zo diep en zo direct getroffen. Het lijkt me inderdaad zinnig om mijn leven in twee delen te verdelen: de tijd voor ik die foto’s had gezien (op het moment zelf was ik twaalf), en de tijd daarna, al ging ik pas verscheidene jaren later volledig begrijpen wat ze voorstelden. Wat was de zin ervan dat ik ze gezien had? Het waren alleen maar foto’s, van een gebeurtenis waarvan ik nauwelijks had gehoord en waaraan ik niets kon verhelpen, van een lijden dat ik me nauwelijks kon voorstellen en dat ik in geen enkel opzicht kon verzachten. Maar toen ik naar die foto’s keek, ging er in mij iets kapot. Er was een bepaalde limiet bereikt; niet alleen de limiet van afgrijzen. Ik voelde me ongeneeslijk bedroefd en gekwetst, maar een deel van mijn gevoelens begon te verstarren, een deel stierf af, en een ander deel huilt nog steeds. Lijden is één ding, maar leven met de gefotografeerde beelden van het lijden is iets anders, wat niet altijd het geweten en het vermogen tot mededogen hoeft te versterken. Het kan het ook verpesten. Wanneer je eenmaal zulke beelden hebt gezien, heb je de eerste stap gezet op de weg van er steeds meer van te gaan zien. Beelden kunnen verstarrend werken. Beelden kunnen verdovend werken. Een evenement dat je van foto’s kent, is beslist reëler voor je dan wanneer je die foto’s nooit had gezien; we hoeven alleen maar te denken aan Vietnam. (Als tegenvoorbeeld mag u denken aan de Goelag Archipel, waarvan we geen foto’s bezitten.) Maar als een bepaald evenement herhaaldelijk aan beelden wordt blootgesteld, wordt het ook minder reëel. Dezelfde wet die geldt voor het kwaad, geldt ook voor de pornografie. De schok van gefotografeerde wreedheden stompt af bij herhaalde aanschouwing, net als de verrassing en verbijstering die je voelt wanneer je voor het eerst een pornofilm ziet, slijt wanneer je er meer hebt gezien. Het taboebesef dat maakt dat we verontwaardigd en verdrietig worden, is niet veel sterker dan het taboebesef dat voor ons bepaalt wat obsceen is. Beide zijn in de afgelopen jaren zwaar beproefd. Het dikke fotoalbum van ellende en onrecht in de hele wereld heeft gemaakt dat elk van ons in zekere zin vertrouwd is geraakt met gruwelen, en dat het afgrijselijke gewoner is gaan lijken, iets vertrouwds heeft gekregen, iets afstandelijks (‘het is maar een foto’) en iets onvermijdelijks. Ten tijde van de eerste foto van de nazikampen hadden die beelden nog niets afgezaagds. Na dertig jaar is nu misschien een verzadigingspunt bereikt. In de laatste decennia heeft de geëngageerde fotografie minstens zoveel gedaan om het geweten af te stompen als om het wakker te schudden. Het ethische gehalte van een foto is een broze aangelegenheid. Misschien met uitzondering van foto’s van gruwelen als de nazikampen, die de status hebben gekregen van ethische referentiepunten, verliezen de meeste foto’s hun emotionele lading. Een foto van 1900, die destijds ontroerde vanwege zijn onderwerp, zou ons nu eerder vertederen, domweg vanwege het feit dat hij in 1900 werd genomen. De speciale eigenschappen en bedoelingen van een foto hebben de neiging op te gaan in het veralgemeende pathos van het verleden. Het is of er in het kijken naar foto’s een esthetische afstand zit ingebouwd; is het niet op het moment zelf, dan toch zeker na verloop van tijd. De tijd verheft uiteindelijk de meeste foto’s op het niveau van kunst, zelfs de meest amateuristische. Door de industrialisering van de fotografie kon ze snel worden opgenomen in de rationele – dat wil zeggen bureaucratische – middelen om de samenleving te besturen. Toen foto’s niet langer plaatjes waren om mee te spelen, werden ze een onderdeel van de algemene stoffering van het milieu: toetsstenen en bevestigingen van de beperkende benadering van de realiteit die we realistisch noemen. Foto’s werden geronseld als symbolische objecten en als brokjes informatie in dienst van belangrijke instituten voor sociale en politieke controle, met name het gezin en de politie. Zo komt het dat in de bureaucratische catalogisering van de wereld veel belangrijke documenten pas geldig worden wanneer er een fotografisch bewijs van het gezicht van de burger op is geplakt. Door die ‘realistische’ kijk op de wereld, die goed verenigbaar is met bureaucratie, heeft het begrip kennis een nieuwe definitie gekregen, te weten technieken en informatie. Foto’s worden gewaardeerd omdat ze informatie verschaffen. Ze vertellen je wat er allemaal is; ze vormen een inventaris. Voor spionnen, weerkundigen, lijkschouwers, archeologen en andere mensen die van informatie hun beroep maken zijn ze dan ook van onschatbare waarde. Maar in de situaties waarin de meeste mensen een foto gebruiken, behoort de informatieve waarde ervan tot dezelfde orde als fic­tie. De informatie die foto’s kunnen verschaffen, ging heel belangrijk lijken op dat moment in de cultuurgeschiedenis waarop iedereen geacht werd het recht te hebben op iets wat ‘nieuws’ werd genoemd. Foto’s werden beschouwd als een manier om informatie te verschaffen aan mensen die niet zo gemakkelijk tot lezen kwamen. De Daily News noemt zichzelf nog steeds ‘New Yorks fotonieuwsblad’, zijn aanspraak op een populistisch image. Aan de andere kant staat Le Monde, een krant die geschreven wordt voor onderlegde, wel­ingelichte lezers, en die juist nooit foto’s publiceert. Men gaat ervan uit dat voor lezers van een dergelijk gehalte een foto nooit meer betekent dan een illustratie bij de analyse die in het betreffende artikel is vervat. Rond het fotobeeld is een nieuwe opvatting ontstaan van het begrip informatie. Een foto is zowel een dun velletje van de ruimte als een stukje tijd. In een wereld beheerst door fotografische beelden, krijgen begrenzingen (‘kadertjes’) iets willekeurigs. Alles kan van elkaar worden afgescheiden en losgebroken; je hoeft het onderwerp alleen maar in een ander kader te plaatsen. (Omgekeerd kan ook alles met elkaar worden gecombineerd.) De fotografie ondersteunt het nominalistische standpunt dat de sociale werkelijkheid bestaat uit een schijnbaar oneindig aantal kleine eenheden, want het aantal foto’s dat van iets kan worden genomen is ook onbegrensd. Via de fotografie wordt de wereld een reeks aparte deeltjes zonder onderlinge samenhang, en de geschiedenis – verleden en heden – een reeks anekdotes en schandaaltjes. De camera maakt de werkelijkheid atomisch, hanteerbaar en ondoorschijnend. We kregen een wereldbeeld waarin wordt ontkend dat de dingen met elkaar in verband staan en dat er continuïteit zou heersen, en waarin elk moment het karakter krijgt van een mysterie. Iedere foto heeft diverse betekenissen; wanneer we iets te zien krijgen in de vorm van een foto is het of we een potentieel object van gefascineerdheid ontmoeten. De hoogste wijsheid die je over een fotobeeld kunt zeggen, is: hier heb je de oppervlakte. Ga nu bedenken – of liever gezegd voelen, intuïtief aanvoelen – wat daar achter ligt, wat de werkelijkheid moet zijn als ze er zo uitziet. De foto, die zelf niets kan verklaren, vormt een onuitputtelijke uitdaging voor deducties, bespiegelingen en fantasieën. Fotografie houdt in dat we kennis ontvangen over de wereld mits we die accepteren zoals de camera hem registreert. Maar dit is het tegenovergestelde van begrip, dat namelijk begint met de wereld niet te accepteren zoals hij er uitziet. Alle mogelijkheden voor begrip liggen verankerd in het vermogen ‘nee’ te kunnen zeggen. Strikt genomen kun je via een foto juist nooit iets begrijpen. Natuurlijk vullen foto’s lege plekken op in onze mentale voorstellingen van heden en verleden. Jacob Riis’ beelden van de misère in New York in de jaren tachtig van de negentiende eeuw zijn onthullend en leerzaam voor hen die nog niet wisten dat er tegen het eind van de negentiende eeuw in de Amerikaanse steden werkelijk zo’n dickensiaanse armoede heerste. Maar desondanks moet de camera in zijn weergave van de realiteit altijd meer verbergen dan onthullen. Brecht wijst erop dat een foto van de Kruppfabrieken in wezen niets over het concern onthult. In tegenstelling tot de amoureuze relatie, die gebaseerd is op het uiterlijk van de dingen, is begrip gebaseerd op het functioneren van de dingen. Functioneren vindt plaats in de tijd, en moet dus in termen van tijd worden verklaard. Alleen iets wat verhaalt, kan ons tot begrip brengen. De beperktheid van een fotografische kennis van de wereld ligt hierin dat ze nooit ethisch of politiek kan worden, al is ze in staat het geweten te prikkelen. De kennis die via foto’s wordt vergaard, zal altijd een soort sentimentalisme zijn, of het nu cynisch is of humanistisch. Het zal een kennis voor een koopje zijn, een schijnkennis, een schijnwijsheid, zoals de daad van het fotograferen een schijnovermeestering, een schijnverkrachting is. Het aantrekkelijke en provocerende van foto’s zit in het feit dat juist alles wat er, hypothetisch beschouwd, begrijpelijk aan is, niet kan praten. De alomtegenwoordigheid van foto’s heeft een onberekenbaar effect op onze ethische sensibiliteit. Doordat de fotografie aan onze reeds overladen wereld nog een duplicaatwereld toevoegt van beelden, geeft ze ons het gevoel dat de wereld meer beschikbaar is dan in werkelijkheid het geval is. De behoefte om door foto’s de werkelijkheid bevestigd en de eigen ervaring versterkt te zien is een esthetische consumptiedrang waaraan iedereen momenteel verslaafd is. Industriële samenlevingen maken hun burgers tot fotojunkies; fotograferen is de meest verleidelijke vorm van mentale vervuiling. Onze schrijnende verlangens naar schoonheid, naar een middel om onder de oppervlakte te peilen, naar de verlossing en celebratie van het lichaam van de wereld – al die elementen van erotisch gevoel worden vervuld in het plezier dat we van foto’s hebben. Maar er komen ook andere, minder bevrijdende gevoelens tot uiting. Het is niet onjuist te beweren dat de mensen zich gedwongen voelen om foto’s te maken; om de beleving te veranderen in een manier van kijken. Ten slotte wordt de beleving identiek met het fotograferen ervan, en komt het deelnemen aan een openbaar evenement steeds meer gelijk te staan met het kijken ernaar in de vorm van een foto. Mallarmé, de meest logische van alle negentiende-eeuwse esthetici, zei dat alles op aarde bestaat om te eindigen als boek. Tegenwoordig bestaat alles om te eindigen als foto. == ==

6. En zor­gen ervoor dat u afstanden overbrugt of een spectaculair ‘fisheye’-panorama vangt... == MINOLTA WANNEER U EN DE CAMERA ÉÉN ZIJN Advertentie (1976) == Ik fotografeer dingen die ik niet wil schilderen en ik schilder dingen die ik niet kan fotograferen. Man Ray == De camera laat zich slechts met geweld dwingen om te liegen; in de grond is het een eerlijk medium. Een fotograaf zal dus veel waarschijnlijker de natuur benaderen in een geest van nieuwsgierigheid en verbondenheid dan met de brutale flair van iemand die zichzelf betitelt als ‘kunstenaar’. De moderne visie, de nieuwe manier van leven, is gebaseerd op een eerlijke benadering van alle problemen, of ze nu van morele of esthetische aard zijn. Valse façades voor gebouwen, valse normen in de moraal, allerlei uitvluchten en huichelarij, moeten en zullen worden afgedankt. Edward Weston == Ik tracht via een groot deel van mijn werk alle dingen te bezielen – zelfs zogenaamd ‘onbezielde’ objecten – met de geest van de mens. Ik ben geleidelijk steeds meer gaan beseffen dat die uitermate animistische projectie uiteindelijk voortkomt uit mijn diepe angst en bezorgdheid over de toenemende mechanisatie van het leven van de mens, en de daaruit voortvloeiende pogingen om de individualiteit uit te roeien in alle sectoren van de menselijke activiteit – een proces dat in zijn totaliteit een van de dominerende uitingen is van onze militair-industriële samenleving (...) Een creatieve fotograaf maakt de menselijke inhoud vrij uit de objecten, en schenkt menselijkheid aan de onmenselijke wereld om hem heen. Clarence John Laughlin == Tegenwoordig kun je alles fotograferen. Robert Frank == Ik werk altijd het liefst in de studio. Die isoleert de mensen van hun omgeving. Ze worden in zekere zin symbolen van zichzelf. Ik heb vaak het gevoel dat mensen bij me komen om gefotografeerd te worden zoals ze naar een dokter zouden gaan of naar een waarzegger: om uit te vinden hoe ze zijn. Ze zijn dus van mij afhankelijk. Ik moet ze erbij halen. Anders valt er niets te fotograferen. Er moet een bepaalde geconcentreerdheid van mij uitgaan zodat ze erbij betrokken raken. Soms wordt die concentratie zo sterk dat we geen geluid meer horen in de studio. De tijd staat stil. We beleven samen een korte, intense intimiteit. Maar het is onverdiend. Het heeft geen verleden... en geen toekomst. En wanneer het poseren is afgelopen – wanneer de foto klaar is – blijft er niets meer over dan de foto... de foto en een zekere verlegenheid. Ze gaan weg... en ik ken hen niet. Ik heb nauwelijks gehoord wat ze zeiden. Als ik ze een week later ergens in een kamer zou ontmoeten, verwacht ik niet dat ze me zouden herkennen. Omdat ik het gevoel heb dat ik er niet echt bij was. Dat wil zeggen dat deel van me dat in de foto zat... er nu in zit. En de foto’s bezitten voor mij een realiteit die de mensen missen. Ik ken hen via de foto’s. Misschien ligt dat in de aard van een fotograaf. Ik ben er nooit echt in verwikkeld. Ik hoef niet echt iets te weten. Het is allemaal een kwestie van herkennen. Richard Avedon == De daguerreotypie is niet alleen maar een middel om de natuur te tekenen (...) [ze] geeft haar de macht zichzelf te reproduceren. Louis Daguerre (1838, uit een circulaire om geldschieters aan te trekken) == Nooit lijken de scheppingen van de mens of de natuur grootser dan op een foto van Ansel Adams, en de kijker wordt soms sterker getroffen door een foto van hem dan door het natuurlijke object waarnaar het is gemaakt. Reclametekst voor een boek met foto’s van Adams (1974) == DEZE FOTO, DIE IS GENOMEN MET DE POLAROID SX-70, MAAKT DEEL UIT VAN DE COLLECTIE VAN HET MUSEUM OF MODERN ART. Het is een werk van Lucas Samaras, een van Amerika’s meest vooraanstaande kunstenaars. Het behoort tot een van de belangrijkste kunstverzamelingen ter wereld. Het is tot stand gekomen door het gebruik van het meest verfijnde direct-klaarfotosysteem ter wereld, de Polaroid SX-70 Landcamera. Zo’n zelfde camera is in het bezit van nog miljoenen andere mensen. Een camera van een buitengewoon hoge kwaliteit en soepelheid die een instelbereik heeft van oneindig tot 25 cm... Samaras’ kunstwerk met de SX-70, zelf een kunstwerk. Reclametekst (1977) == De meeste van mijn foto’s zijn meevoelend, vriendelijk en persoonlijk. Ze laten de kijker in zekere zin zichzelf zien. Ze willen geen preek houden. En ze trachten zichzelf niet als kunst te presenteren. Bruce Davidson == In de kunst worden nieuwe vormen geschapen door randvormen te canoniseren. Viktor Shklovsky == (...) is er een nieuwe industrie opgekomen die er heel wat toe bijdraagt om de domheid te staven in haar bijgeloof, en alles wat er van het Franse genie misschien nog aan goddelijks is overgebleven, te vernietigen. De menigte, die afgoden wil aanbidden, kiest voor zichzelf een ideaal dat haar waard is en bij haar aard past; dat is volkomen begrijpelijk. Voor zover het de schilder- en beeldhouwkunst betreft, luidt het gangbare credo van het fijnere publiek, vooral in Frankrijk (...): ‘Ik geloof in de Natuur, en ik geloof alleen maar in de Natuur (daar bestaan goede redenen voor). Ik geloof dat de Kunst niets anders kan en mag zijn dan de exacte reproductie van de Natuur (...) Een industrie die ons een product zou kunnen verschaffen dat identiek is met de Natuur, zou dus de meest absolute kunst zijn.’ Een wraakzuchtige God heeft de wensen van de menigte ingewilligd. Daguerre was zijn Messias. En nu zegt het publiek tegen zichzelf: ‘Aangezien de fotografie ons iedere waarborg van exactheid verschaft die we maar wensen kunnen (en dat geloven ze ook nog, de idioten!) zijn fotografie en Kunst een en hetzelfde ding.’ Vanaf dat ogenblik rees onze ellendige samenleving als één Narcissus op, om zich te vergapen aan haar banale beeltenis op een stukje metaal (...) De een of andere democratische schrijver had dit als een goedkope methode horen te zien om onder de mensen een afkeer te zaaien van geschiedenis en schilderkunst. (...) Baudelaire == Het leven is niet zelf de realiteit. Wij zijn het die stenen en kiezels tot leven brengen. Frederick Sommer == De jonge kunstenaar heeft, steen voor steen, de kathedralen van Straatsburg en Reims vastgelegd in meer dan honderd verschillende afdrukken. Dankzij hem zijn we op alle kerktorens geklommen (...) wat we nooit met onze eigen ogen hadden kunnen ontdekken, heeft hij voor ons gezien (...) Men zou bijna denken dat de heilige kunstenaars van de Middeleeuwen hadden voorzien dat de daguerreotypie zou worden uitgevonden toen ze hun beelden en reliëfs zo hoog plaatsten dat enkel de vogels die om de torenspitsen heen cirkelden de gedetailleerdheid en volmaaktheid ervan konden bewonderen. (...) De hele kathedraal is laag voor laag herbouwd in verrukkelijke effecten van zonlicht, schaduwen en regen. M. Le Secq heeft hiermee een monument voor zichzelf gebouwd. H. de Lacretelle in La Lumière, 20 maart 1852 == De behoefte om de dingen ruimtelijk en menselijk ‘dichterbij’ te brengen, is tegenwoordig bijna een obsessie geworden, net als de neiging om de unieke of vluchtige hoedanigheid van een bepaalde gebeurtenis te negeren door haar fotografisch te reproduceren. Er bestaat een steeds toenemende dwang om het object fotografisch te reproduceren, in close-up... Walter Benjamin == Het is geen toeval dat de fotograaf net zomin fotograaf wordt als de leeuwentemmer een temmer van leeuwen. Dorothea Lange == Als ik alleen maar nieuwsgierig was, zou het heel moeilijk zijn om tegen iemand te zeggen: ‘Ik wil bij jou thuis komen en ik wil dat je met me praat en me je levensgeschiedenis vertelt.’ Ik bedoel maar dat de mensen zouden vragen: ‘Ben je gek?’ Plus dat ze behoorlijk achterdochtig zouden worden. Maar de camera is een soort vergunning. Een heleboel mensen willen juist zo veel aandacht krijgen en het is ook een redelijk soort aandacht om te krijgen. Diane Arbus == (...) Opeens viel er naast me een jongetje op de grond. Toen besefte ik dat de politie geen waarschuwingschoten vuurde. Ze schoten rechtstreeks op de menigte. Er vielen meer kinderen (...) Ik begon foto’s te maken van het jongetje dat vlak naast me lag te sterven. Er stroomde bloed uit zijn mond en een paar kinderen knielden naast hem neer en probeerden de bloedstroom te stelpen. Toen begonnen een paar kinderen te schreeuwen dat ze me zouden vermoorden (...) Ik smeekte hen om me met rust te laten. Ik zei dat ik een verslaggever was en daar aanwezig was om verslag uit te brengen van wat er gebeurde. Een meisje raakte me aan het hoofd met een steen. Ik was duizelig, maar stond nog op beide benen. Toen werden ze redelijk en een paar leidden me weg. Al die tijd cirkelden er helikopters boven ons en klonk het geluid van schieten. Het was net een droom. Een droom die ik nooit zal vergeten. Uit het verslag van Alf Khumalo, een zwarte reporter van de Johannesburg Sunday Times, over het uitbreken van rellen in Soweto, Zuid-Afrika, gepubliceerd in The Observer, (Londen), zondag 20 juni 1976 == Fotografie is de enige ‘taal’ die in de hele wereld wordt verstaan, en doordat ze alle volken en culturen overbrugt, vormt ze een band tussen de grote familie van alle mensen. Los van politieke invloeden geeft ze, overal waar mensen zijn, een waarheidsgetrouwe weergave van leven en gebeurtenissen, laat ons delen in de wanhoop van anderen, en werpt een verhelderend licht op politieke en sociale omstandigheden. We worden ooggetuige van de menselijkheid en de onmenselijkheid van het mensdom (...) Helmut Gernsheim (Creative Photography, 1962) == Fotografie is een systeem van visuele montage. In de grond komt het erop neer dat je een kader plaatst om een deel van je eigen gezichtskegel, terwijl je je op het juiste moment op de juiste plaats bevindt. Net als schaken of schrijven is het een kwestie van kiezen uit bepaalde mogelijkheden, alleen is in het geval van de fotografie het aantal mogelijkheden niet begrensd, maar eindeloos. John Szarkowski == Soms stelde ik mijn camera op in een hoek van de kamer, ging er een eindje vandaan zitten met een afstandsbediener in mijn hand, en keek naar onze mensen, terwijl mr. Caldwell met hen praatte. Het duurde soms wel een uur voor hun gezichten of gebaren ons datgene opleverden wat we tot uiting probeerden te brengen, maar op het moment dat dat plaatsvond, was de scène op film gevangen voor ze wisten wat er gebeurd was. Margaret Bourke-White == De foto van burgemeester William Gaynor van New York op het moment dat hij in 1910 door een moordenaar wordt doodgeschoten. De burgemeester stond op het punt aan boord van een schip te gaan voor een vakantie in Europa, toen er een Amerikaanse persfotograaf aankwam. Hij verzocht de burgemeester te poseren voor een foto en toen hij zijn fototoestel ophief, werden er uit de menigte twee schoten afgevuurd. Te midden van de verwarring bewaarde de fotograaf zijn kalmte en zijn foto van de met bloed bespatte burgemeester die schuin wegzakt in de armen van een adjudant, is fotografische geschiedenis geworden. Een onderschrift in Click: A Pictorial History of the Photograph (1974) == Ik heb onze wc-pot gefotografeerd, die glanzend geëmailleerde bak met zijn bijzondere schoonheid (...) Iedere sensuele welving van de ‘goddelijke menselijke gestalte’ was hier aanwezig, maar zonder de onvolmaaktheden ervan. Nooit hebben de Grieken een belangrijkere vervulling van hun cultuur beleefd: met zijn voorwaartse golving van subtiel voortschrijdende contouren deed het me op de een of andere manier denken aan de Nikè van Samothrake. Edward Weston == Goede smaak komt in een technologische democratie ten slotte neer op niets anders dan een smaakvooroordeel. Als de kunst alleen nog maar goede of slechte smaak voortbrengt, heeft ze volledig gefaald. Op het punt van smaakanalyse is het net zo gemakkelijk om je goede of slechte smaak te laten blijken uit de keuze van het soort koelkast, tapijt of gemakkelijke stoel bij je thuis. Wat goede camerakunstenaars nu trachten te doen is de kunst uittillen boven het niveau van alleen maar smaak. De camerakunst moet helemaal ontbloot zijn van logica. Dat vacuüm moet er zijn opdat de kijker er zijn eigen logica op kan toepassen en het werk zichzelf in feite creëert voor de ogen van de kijker. Zo wordt het een rechtstreekse weerspiegeling van het bewustzijn, de logica, de moraal, de ethiek en de smaak van de kijker. Het werk moet ten opzichte van het modelbeeld van zichzelf waarmee de kijker leeft, fungeren als een terugkoppelingsmechanisme. Les Levine (‘Camera Art’ in Studio International, juli/augustus 1975) == Vrouwen en mannen – het is een onmogelijk onderwerp, omdat er geen antwoorden op kunnen bestaan. We kunnen alleen maar stukjes en beetjes van de oplossing vinden. En deze kleine map bevat slechts zeer ruwe schetsen van waar het allemaal om gaat. Misschien zijn we vandaag bezig het zaad te planten voor een eerlijker verhouding tussen vrouwen en mannen. Duane Michals == ‘Waarom bewaren mensen foto’s?’ ‘Waarom? Joost mag het weten! Waarom bewaren mensen dingen – rommel – afval, vodjes en restjes. Ze doen het nu eenmaal – meer heeft het niet te betekenen!’ ‘Tot op zekere hoogte ben ik het met je eens. Er zijn mensen die dingen bewaren. Er zijn ook mensen die alles meteen weggooien als ze ermee klaar zijn. Dat is inderdaad een kwestie van temperament. Maar ik heb het nu speciaal over foto’s. Waarom zou iemand juist foto’s bewaren?’ ‘Dat heb ik al gezegd. Alleen maar omdat ze niets weggooien. Of anders omdat het hen aan iets herinnert –’ Poirot sprong als het ware op dat woord af. ‘Precies. Het herinnert hen aan iets. Nu moeten we weer vragen waarom? Waarom zou een vrouw een jeugdportret van zichzelf willen bewaren? Ik kan je zeggen dat de eerste en voornaamste reden ervan ijdelheid is. Ze was vroeger een knap meisje en ze bewaart een foto van zichzelf om niet te vergeten hoe knap zij toen was. Het montert haar op wanneer de spiegel haar de onaangename waarheid vertelt. Ze zegt misschien tegen een vriendin, “Kijk, zo zag ik eruit toen ik achttien was...”, en dan zucht ze... Ben je het met me eens?’ ‘Zeker... zeker, ik zou zeggen dat dat wel klopt.’ ‘Dat is dus reden nr. 1. IJdelheid. En nu reden nr. 2. Een kwestie van gevoel.’ ‘Is dat niet hetzelfde?’ ‘Nee nee, niet helemaal. Uit gevoelsoverwegingen kom je er namelijk toe niet alleen je eigen portret te bewaren, maar ook dat van iemand anders... Een foto van je getrouwde dochter als klein kind op het haardkleedje met een boel tule om zich heen... Soms hoogst pijnlijk voor de persoon in kwestie, maar moeders houden daar nu eenmaal van. En zoons en dochters bewaren vaak foto’s van hun moeder, vooral als ze op betrekkelijk jeugdige leeftijd is overleden. “Dit is mijn moeder als jong meisje.” ’ ‘Ik begin te begrijpen waar je heen wilt, Poirot.’ ‘En er is mogelijk nog een derde categorie. Geen ijdelheid, geen sentimentaliteit, geen liefde – maar misschien wel haat – wat denk je daarvan?’ ‘Haat?’ ‘Ja. Om de wraakzucht levend te houden. Iemand die je heeft beledigd – zou je daar niet een foto van kunnen bewaren om je eraan te herinneren?’ Agatha Christie uit Mrs. McGinty’s Dead (1951) == Eerder op de dag had een commissie die voor die taak was aangewezen, bij het aanbreken van de dag het lijk ontdekt van Antonio Conselheiro. Het lag in een van de hutten bij het prieel. Nadat er een ondiepe laag aarde was weggenomen, kwam het lijk te voorschijn, gewikkeld in een armzalige lijkwade – een smerig laken – waar vrome handen een paar verwelkte bloemen op hadden gestrooid. Daar, op een rieten mat, lag nu het stoffelijk overschot van de ‘beruchte, barbaarse agitator’... Ze groeven het lijk voorzichtig uit, omdat het een kostbare relikwie was – de enige prijs, de enige oorlogsbuit, die dit conflict te bieden had! – en gingen zo behoedzaam mogelijk te werk om te zorgen dat het niet uiteen zou vallen... Daarna fotografeerden ze het lijk en stelden een beëdigde verklaring op in de juiste bewoordingen, ter vaststelling van de identiteit; want het hele volk moest er grondig van worden overtuigd dat er eindelijk met de verschrikkelijke aartsvijand was afgerekend. Euclides da Cunha uit Os sertoes (1902) == Mensen gaan nog steeds door met elkaar te vermoorden, want ze hebben nog steeds niet begrepen hoe ze moeten leven en waarom ze leven; politici schijnen niet te kunnen beseffen dat de aarde een entiteit is. Toch is de televisie (Telehor) uitgevonden: de ‘Vertekijker’ – morgen zullen we in staat zijn in het hart van onze naaste te blikken, overal aanwezig en toch alleen te zijn; met miljoenen tegelijk worden er plaatwerken, kranten en tijdschriften gedrukt. De ondubbelzinnigheid van de realiteit, de waarheid in de situatie van alledag is er voor alle klassen. Het besef van de zindelijkheid van het optische, de gezondheid van het zichtbare, sijpelt langzaam door. László Moholy-Nagy (1925) == Naarmate ik vorderde met mijn project, werd het duidelijk dat de plaats die ik uitkoos om te fotograferen in feite onbelangrijk was. Die speciale plek verschafte me enkel een excuus om werk te produceren (...) je kunt alleen dat zien wat je bereid bent om te zien – wat op dat speciale moment de weerspiegeling is van jouw geest. George Tice == Ik maak foto’s om te ontdekken hoe iets er op de foto uit zal zien. Garry Winogrand De Guggenheimtrips waren net uitgebreide schatgraverijen, met of en toe een foute aanwijzing tussen de goede. We werden door vrienden altijd naar hun eigen favoriete bezienswaardigheden of uitzichten of bergformaties geleid. Soms werd zo’n tip beloond met een echte Weston; soms bleek het aangeprezen object een flop te zijn... en reden we kilometers lang zonder beloning. In die tijd was ik al zo ver dat ik geen plezier meer had in landschappen die niet in staat waren te zorgen dat Edward zijn camera te voorschijn haalde. Hij riskeerde dus niet veel wanneer hij achteroverleunde en zei: ‘Ik slaap niet. Ik geef alleen mijn ogen wat rust.’ Hij wist dat mijn ogen tot zijn dienst stonden, en dat ik op het moment wanneer er iets opdook dat ‘Weston­achtig’ leek, de auto zou stilzetten om hem wakker te maken. Charis Weston (geciteerd door Ben Maddow in Edward Weston: Fifty Years [1973]) == DE POLAROID SX-70. HIJ LAAT JE NIET MET RUST. OPEENS ZIE JE OVERAL WAAR JE KIJKT EEN FOTO... Je drukt op het rode elektrische knopje. Rrrrr... hoesj... en daar is ie. Je ziet je foto tot leven komen, steeds duidelijker, steeds gedetailleerder, tot je een paar minuten later een afdruk hebt die net zo echt is als het leven. Algauw neem je mitrailleurshots – met een snelheid van 11/2 seconde per foto! – op zoek naar een nieuwe hoek, of om ter plaatse kopieën te maken. De SX-70 wordt een deel van jezelf, terwijl hij moeiteloos door het leven glijdt... Advertentie (1975) == (...) wij bekijken de foto, of het schilderij aan onze muur, als het onderwerp zelf (de man, het landschap, enzovoort) dat is afgebeeld. Dit hoeft niet altijd zo te zijn geweest. We zouden ons gemakkelijk mensen kunnen voorstellen die niet deze relatie hadden tot zulke afbeeldingen. Die bijvoorbeeld een afkeer zouden hebben van foto’s, omdat een gezicht zonder kleur, en misschien zelfs een gezicht in verkleinde proporties, hen zou treffen als iets onmenselijks. Wittgenstein == IS HET EEN DIRECTKLAARFOTO VAN... de destructieproef van een as? de vermenigvuldiging van een virus? een laboratoriuminstallatie die we mogen vergeten? de plaats van de misdaad? het oog van een zeeschildpad? de verkoopgrafiek van een rayon? chromosoomafwijkingen? bladzij 173 van Gray’s Anatomie? de uitleg van een elektrocardiogram? convergerende lijnen van een mezzotint? de driemiljoenste postzegel van 8 c met Eisenhower erop? een haarlijnfractuur van de vierde rugwervel? een kopie van die onvervangbare 35 mm dia? uw nieuwe diode, 13 maal vergroot? een metallografie van vanadiumstaal? een verkleinde letter voor een blauwproef? een vergrote lymfknoop? de uitslag van een elektroforese? de slechtste occlusie ter wereld? de mooist gereguleerde occlusie ter wereld? Zoals u uit de lijst kunt zien (...) komt er geen eind aan het materiaal dat moet worden geregistreerd. Maar zoals u gelukkig kunt zien uit de onderstaande lijst van Polaroid Landcamera’s, is het aantal fotografische registraties dat u ermee kunt krijgen ook bijna onbegrensd. En aangezien u uw opname onmiddellijk te zien krijgt, kunt u meteen een nieuwe opname maken als er iets mocht ontbreken (...) Advertentie (1976) == Een object dat spreekt van het verlies, de vernietiging en het verdwijnen van objecten. Spreekt niet over zichzelf. Spreekt over andere. Zal het ze kunnen omvatten? Jasper Johns == Belfast, Noord-Ierland – De inwoners van Belfast kopen bij honderden tegelijk ansichtkaarten van de kwellingen van hun stad. De meest populaire ansicht is van een jongen die een steen gooit naar een Britse tank (...) andere kaarten laten uitgebrande huizen zien, troepen in gevechtspositie in de straten van de binnenstad, en kinderen die spelen tussen rokend puin. In de drie zaken van Gardener kost één kaart ongeveer 25 dollarcent. ‘Zelfs voor die prijs komen de mensen ze in pakjes van vijf of zes tegelijk kopen,’ zei Rose Lehane, de bedrijfsleidster in een van de winkels. Mevrouw Lehane vertelde dat er in vier dagen bijna duizend kaarten waren verkocht. Aangezien er in Belfast weinig toeristen zijn, zei ze, zijn de meeste kopers mensen van hier, voor het grootste deel jonge mannen die ze als ‘aandenken’ willen hebben. Neil Shawcross, een inwoner van Belfast, kocht twee complete sets kaarten, met als verklaring: ‘Ik vind het in­teressant als herinnering aan deze tijd en ik koop ze voor als mijn twee kinderen groot zijn.’ ‘Het is een goed ding voor de mensen dat die kaarten er zijn,’ zei Alan Gardener, een van de directeuren van het concern. ‘Er zijn hier in Belfast te veel mensen die de situatie het hoofd proberen te bieden door hun ogen te sluiten en te doen alsof er niets aan de hand is. Misschien worden ze door zoiets als dit geprikkeld om weer te kijken.’ ‘We hebben een boel geld verloren door de onlusten, met die bommen en brandstichtingen in onze winkels,’ voegde de heer Gardener eraan toe. ‘Als we een beetje geld terug kunnen krijgen van de onlusten, vind ik het best.’ Uit The New York Times, 29 oktober 1974 (‘Postcards of Belfast Strife Are Best-Sellers There’) == Fotografie is een middel om dingen weer te geven die iedereen kent zonder erop te letten. Mijn foto’s zijn bedoeld om iets voor te stellen dat je niet ziet. Emmet Gowin == De camera is een doodgemakkelijke manier om die andere werkelijkheid te ontmoeten. Jerry N. Uelsmann == Oswiecim, Polen – Bijna 30 jaar nadat het concentratiekamp Auschwitz werd gesloten, schijnt de verschrikking van die plek te zijn verminderd door de kraampjes met souvenirs, de reclameborden voor Pepsi-Cola en de toeristische sfeer. Ondanks de koude herfstregen wordt Auschwitz elke dag bezocht door duizenden Polen en een aantal buitenlanders. De meesten zijn volgens de laatste mode gekleed en duidelijk te jong om zich de Tweede Wereldoorlog te kunnen herinneren. Ze drommen door de vroegere gevangenbarakken, gaskamers en verbrandingsovens, kijken vol belangstelling naar afgrijselijke uitstallingen, zoals een enorme vitrine vol mensenhaar, dat door de SS werd gebruikt om stoffen van te maken... Bij de souvenirkraampjes kunnen de bezoekers een stel Auschwitzspeldjes kopen met een Pools of Duits opschrift, of ansichten met afbeeldingen van gaskamers en crematoria, of zelfs ballpoints van Auschwitz waarop je dezelfde foto’s ziet, als je ze tegen het licht houdt. Uit The New York Times, 3 november 1974 (‘At Auschwitz, a Discordant Atmosphere of Tourism’) == De media hebben de plaats ingenomen van de wereld van vroeger. Zelfs als we die oude wereld willen terugvinden, kunnen we dat alleen maar bereiken door een grondige studie te maken van de manier waarop de media die wereld hebben opgeslokt. Marshall McLuhan == (...) Veel bezoekers waren van het land gekomen, en sommigen, die niet wisten hoe je je in een stad gedraagt, spreidden kranten uit op het asfalt aan de overkant van de paleisgracht, pakten hun thuis klaargemaakte hapje en hun eetstokjes uit, en zaten daar gezellig te eten en te praten terwijl de menigte met een boog om hen heen liep. De Japanse verslaving aan het maken van foto’s bereikte een koortsachtig hoogtepunt, geïnspireerd door de verheven achtergrond van de paleistuinen. Als je afging op het voortdurende geklik van de sluiters, zou je menen dat niet alleen elk aspect van iedere aanwezige, maar ook van elk blaadje en grassprietje op de gevoelige plaat werd vastgelegd. Uit The New York Times, 3 mei 1977 (‘Japan Enjoys 3 Holidays of “Golden Week” by Taking a 7-Day Vacation from Work’) == Ik maak altijd in gedachten foto’s bij wijze van oefening. Minor White == Van alle dingen zijn daguerreotypen bewaard gebleven (...) de afdrukken van alles wat bestaan heeft, leven nog verspreid over verschillende zones van de oneindige ruimte. Ernest Renan == Deze mensen leven voor de tweede keer in druk, net zo intens als toen hun beeld gevangen werd op de oude droge platen van zestig jaar geleden (...) Ik loop door hun straatjes, sta in hun kamers en schuurtjes en werkplaatsen, kijk door hun raam naar binnen en naar buiten. En ook zij lijken zich van mijn aanwezigheid bewust te zijn. Ansel Adams (Uit het voorwoord voor Jacob A. Riis: Photographer and Citizen [1974]) == Zo hebben we in de fotocamera de meest betrouwbare hulp voor het begin van een objectieve kijk op de dingen. Iedereen zal worden gedwongen om te zien wat optisch waar is en in zijn eigen termen kan worden verklaard, voor hij eventueel tot een subjectief standpunt komt. Hierdoor zullen we het picturale associatiepatroon van de verbeelding kunnen afschaffen dat eeuwenlang een monopoliepositie heeft ingenomen en dat op ons netvlies was gestempeld door de grote individuele schilders. Wat dat betreft zijn we – in het verloop van een kleine honderd jaar fotografie en twee decennia filmen – geweldig veel rijker geworden. We zouden kunnen zeggen dat we de wereld met volkomen verschillende ogen zien. Niettemin is het totale resultaat tot op heden nog niet veel meer dan een visuele encyclopedische prestatie. Dat is niet genoeg. We willen systematisch gaan produceren, aangezien het voor het leven belangrijk is dat we nieuwe relaties creëren. László Moholy-Nagy (1925) == Iedereen die weet hoeveel waarde familieliefde bij de lagere klassen heeft, en die bij de arbeider op de schoorsteenmantel het rijtje portretten heeft zien staan (...) zal het misschien met mij eens zijn dat als tegenwicht tegen de sociale en industriële tendensen die, dag in dag uit, de gezondere familiegevoelens ondermijnen, de sixpennyfoto meer doet voor de armen dan alle filantropen ter wereld. Macmillan’s Magazine (Londen), september 1871 == Wie zou er volgens hem een directklaarfilmcamera kopen? Dr. Land zei dat hij verwacht dat de huisvrouw vermoedelijk een goede klant zal worden. ‘Het enige dat ze moet doen, is de camera richten en op de sluiterknop drukken, en binnen enkele minuten kan ze het schattige moment of misschien het verjaarspartijtje van haar kind opnieuw beleven. Dan is er nog een groot aantal mensen die liever foto’s hebben dan een ingewikkelde uitrusting. Golf- en tennisfans kunnen hun swing op de juiste waarde schatten, door hem direct erna herhaald te zien; de industrie, scholen en andere sectoren waar onmiddellijke playback, gecombineerd met een gemakkelijk te bedienen apparaat, van nut zou kunnen zijn (...) De grenzen van Polavision zijn even ruim als uw verbeelding. De toepassingen die men kan vinden voor deze en toekomstige Polavisioncamera’s zijn eindeloos. Uit The New York Times, 8 mei 1977 (‘A Preview of Polaroid’s New Instant Movies’) == De meeste moderne reproducenten van het leven, zelfs de camera, hebben er in feite een hekel aan. We slokken het kwaad naar binnen, en verslikken ons in het goede. Wallace Stevens == De oorlog had mij, als soldaat, in het hart van een mechanische sfeer geworpen. Hier ontdekte ik de schoonheid van het fragment. Ik voelde een nieuwe realiteit in het detail van een machine, in het doodgewone object. Ik probeerde de plastische waarde te ontdekken van die fragmenten van ons moderne leven. Ik vond ze terug op het filmdoek in de close-ups van voorwerpen die indruk op me hadden gemaakt en mij beïnvloedden. Fernand Léger (1923) == 575.20 GEBIEDEN VAN DE FOTOGRAFIE astrofotografieWw@Wluchtfotografie candidfotografieW1@1macrofotografie chronofotografieWW wmicrofotografie cinefotomicrografieWwminiatuurfotografie cinematografieWW1w1pyrofotografie cystofotografieWW1w1radiofotografie fonofotografieWWww1radiografie fotochromieWwwwwWröntgenfotografie fotogrammetrieW1W11sculptografie fotomicrografieW11W1skiagrafie fotospectroheliografieWspectrofotografie fototopografieWwwwWspectroheliografie fototypieWwwwww1Wstroboscopische fotografie fototypografieWww1Wtelefotografie heliofotografieWw11Wuranofotografie infraroodfotografie Uit Roget’s International Thesaurus, 3e druk == In het voorjaar van 1921 werden in Praag twee foto-automaten geïnstalleerd, die kort daarvoor in het buitenland waren uitgevonden. Op één vel kreeg je zes, of tien, of zelfs meer foto’s van dezelfde persoon. Toen ik met zo’n serie foto’s bij Kafka kwam, zei ik opgewekt: ‘Voor een paar kronen kun je je van alle kanten laten fotograferen. Dat toestel is een gemechaniseerde “ken-uzelf”.’ ‘Je bedoelt “misken-uzelf”!’ zei Kafka met een glimlachje. Ik protesteerde: ‘Wat bedoel je? De camera liegt toch niet?’ ‘Hoe kom je daarbij?’ Kafka hield zijn hoofd schuin. ‘De fotografie bindt de blik aan het oppervlak. Daardoor wordt het verborgen wezen verduisterd dat als een spel van licht en schaduw door de omtrekken van de dingen heen glanst. Zelfs met de sterkste lenzen kun je dat niet te pakken krijgen. Je moet er op het gevoel naar tasten. Die automatische camera maakt niet dat het menselijk oog verveelvoudigd wordt, maar geeft alleen maar de kijk van een fantastisch vereenvoudigd vliegenoog.’ Gustav Janouch uit Gespräche mit Kafka == Het leven verschijnt altijd volledig aanwezig langs de opperhuid van zijn lichaam: vitaliteit die klaar ligt om helemaal te voorschijn te worden geknepen door het moment te fixeren, een korte vermoeide glimlach te registreren, een trilling van de hand, de kortstondige bundel zonlicht vanachter de wolken. En geen enkel werktuig, behalve de camera, is in staat zulke gecompliceerde vluchtige reacties vast te leggen en de volle glorie van het moment uit te drukken. Geen hand kan het uitdrukken, omdat de geest de onverminkte waarheid van een ogenblik niet lang genoeg kan vasthouden om de langzame vingers de gelegenheid te geven om grote hoeveelheden met elkaar in verband staande details te noteren. De impressionisten hebben vergeefs geprobeerd die notering te bereiken. Want, of dat nu bewust of onbewust gebeurde, zij streefden ernaar om met hun lichteffecten de waarheid van het ogenblik aan te tonen; het impressionisme heeft steeds getracht het wonder van het hier en nu te fixeren. Maar de kortstondige lichteffecten ontglipten hun terwijl ze druk bezig waren met analyseren; en hun ‘impressie’ blijft gewoonlijk een serie impressies die op elkaar zijn gelegd. Stieglitz liet zich beter leiden. Hij stapte regelrecht naar het apparaat dat voor hem was gemaakt. Paul Rosenfeld == De camera is mijn werktuig. Daarmee geef ik een bestaansreden aan alles om me heen. André Kertész == Een dubbele daling van niveau, of een methode om naar beneden te nivelleren, met een dubbele bodem Met de daguerreotypie zal iedereen in staat zijn zijn portret te laten maken – vroeger was dat alleen weggelegd voor de prominenten; en tegelijk wordt er van alles gedaan om te maken dat we er allemaal hetzelfde uitzien, zodat we maar één portret nodig zullen hebben. Kierkegaard (1854) == Foto maken van kaleidoscoop William H. Fox Talbot (notitie in een manuscript gedateerd 18 februari 1839) ==


## 💡 Key Insights (11)
1. margin-bottom: 0 !important;} Fotografische evangelies Net als andere voortdurend groter wordende ondernemingen heeft ook de fotografie haar leidende beoefenaars geïnspireerd tot de behoefte steeds opnieuw uit te leggen wat ze aan het doen zijn en waarom dat waardevol is. Het tijdperk waarin de fotografie in brede kringen werd beschuldigd (van vadermoord op de schilderkunst, en van kannibalisme ten opzichte van de mensen) is slechts kort geweest. Natuurlijk ging de schilderkunst niet in 1839 ten onder, zoals een Franse schilder overhaastig voorspelde; de al te kieskeurigen hielden er algauw mee op de fotografie van de hand te wijzen als laag-bij-de-gronds kopieerwerk; in 1854 verklaarde de grote schilder Delacroix minzaam dat hij het jammer vond dat die bewonderenswaardige uitvinding zo laat was gekomen. Niets is tegenwoordig zo acceptabel als de fotografische recycling van de werkelijkheid, acceptabel als dagelijkse bezigheid én als tak van de Kunst. Maar toch is er iets aan de hand met de fotografie wat maakt dat de eersterangs vaklui nog steeds een verdedigende en vermanende houding aannemen; letterlijk tot op de dag van heden heeft iedere belangrijke fotograaf manifesten en credo’s geschreven waarin de morele en esthetische zending van de fotografie wordt uiteengezet. Fotografen leggen bovendien de meest tegenstrijdige verklaringen af over de kennis die ze bezitten en het soort kunst dat ze bedrijven. == Het ontstellend gemak waarmee je foto’s kunt maken, en het soms onopzettelijke, maar altijd onvermijdelijke gezag van de resultaten van de camera doen vermoeden dat er slechts een vaag verband bestaat met het kennen. Niemand zou willen bestrijden dat de fotografie een geweldige stimulans heeft gegeven aan de cognitieve aanspraken van het gezichtsvermogen, want ze heeft – via de close-up en remote sensing – het gezichtsveld enorm verruimd. Maar men is het nog niet eens over de vraag in hoeverre men van een onderwerp dat voor het blote oog zichtbaar is, meer te weten komt door een foto; of hoeveel je van dat wat je aan het fotograferen bent moet weten om een goeie foto te krijgen. Het fotograferen is op twee volkomen verschillende manieren geïnterpreteerd; eensdeels als een duidelijke, exacte kendaad, een daad van bewuste intelligentie; anderdeels als een vóórintellectuele, intuïtieve ontmoetingswijze. Toen Nadar zijn eerbiedige, expressieve foto’s van Baudelaire, Doré, Michelet, Hugo, Berlioz, Nerval, Gautier, Sand, Delacroix en andere beroemde vrienden besprak, kon hij dan ook zeggen ‘de beste portretten die ik heb gemaakt, zijn van personen die ik het beste ken’, terwijl Avedon juist ontdekte dat de meeste van zijn goede portretten gemaakt waren van mensen die hij bij die gelegenheid voor het eerst ontmoette. In onze eeuw heeft de oudere generatie van fotografen de fotografie beschreven als een heldhaftige daad van aandacht, een ascetische discipline, een mystieke ontvankelijkheid ten opzichte van de wereld waarvoor het nodig was dat de fotograaf omgeven was door een wolk van onwetendheid. Volgens Minor White is ‘de geestesgesteldheid van de fotograaf tijdens het scheppen leeg (...) wanneer hij op zoek is naar foto’s. (...) De fotograaf projecteert zichzelf in alles wat hij ziet, identificeert zichzelf met alles, om het te leren kennen en beter aan te voelen.’ Cartier-Bresson heeft zichzelf vergeleken met een zenboogschutter die het doel moet worden om het te kunnen raken; ‘denken doe je vooruit en achteraf,’ zegt hij, ‘maar nooit op het moment zelf dat je een foto neemt.’ Denken wordt beschouwd als iets wat de doorzichtigheid van het bewustzijn van de fotograaf vertroebelt en wat inbreuk maakt op de autonomie van het fotografisch object. In hun vastbeslotenheid om te bewijzen dat foto’s boven de letterlijke natuurgetrouwheid zouden kunnen uitstijgen – wat ook altijd het geval is wanneer het goede foto’s zijn – hebben veel serieuze fotografen van de fotografie een abstracte paradox gemaakt. Ze wordt naar voren geschoven als kenvorm zonder kennen: een manier om de wereld te verschalken in plaats van hem frontaal aan te vallen. Maar zelfs wanneer eerzuchtige beroepsfotografen het denken kleineren – wantrouwen tegen het verstand is een vaak terugkerend thema in de fotografische apologieën –, willen ze gewoonlijk aantonen hoe streng die tolerante visualisatie moet worden doorgevoerd. ‘Een foto is geen toeval, maar een ontwerp,’ beweert Ansel Adams met nadruk. ‘De “mitrailleuraanpak”, waarbij een heleboel negatieven worden gemaakt in de hoop dat er één goeie bij zal zitten, is funest voor een serieus resultaat.’ De doorgaans gestelde eis is dat je om een goede foto te kunnen maken hem al van tevoren moet zien. Dat wil zeggen dat het beeld in de geest van de fotograaf aanwezig moet zijn op, of vlak vóór het moment waarop het negatief wordt belicht. Het rechtvaardigen van de fotografie heeft voor het grootste deel verhinderd dat men toegaf dat de snelvuurmethode, speciaal wanneer die door een ervaren fotograaf wordt toegepast, volkomen bevredigende resultaten kan afwerpen. Maar ondanks hun onwil om dit toe te geven hebben de meeste fotografen, met reden, altijd een bijna bijgelovig vertrouwen gehad in het gelukkig toeval. De laatste tijd mag dit geheim bekend worden. Naarmate het verdedigen van de fotografie zijn huidige, retrospectieve fase ingaat, wordt de pretentie dat er voor vakkundig fotograferen een alerte, bewuste geestesgesteldheid wordt verondersteld, steeds bescheidener. De anti-intellectuele verklaringen van fotografen – gemeenplaatsen van het modernistisch denken in de kunst – hebben vrij baan gemaakt voor de geleidelijke tendens van de serieuze fotografie naar een sceptisch onderzoek van de eigen kracht – een gemeenplaats van de modernistische praktijk in de kunst. Na de fotografie als kenwijze krijgen we de fotografie als... fotografie. Als felle reactie op elk ideaal van gezaghebbende representatie verwerpen de meest vooraanstaande jongere Amerikaanse fotografen elke ambitie om zich het beeld vooraf voor te stellen en beschouwen ze hun werk als bewijs dat de dingen er heel anders uitzien op een foto. Wanneer de aanspraak op kennis verslapt, nemen de aanspraken op creativiteit de zaak weer stevig in de hand. Als om het feit te weerleggen dat er veel prachtige foto’s zijn gemaakt door fotografen die verstoken waren van alle serieuze of interessante bedoelingen, is een van de belangrijkste thema’s van het pleidooi voor de fotografie altijd de nadrukkelijke betuiging geweest dat fotograferen in de eerste plaats het instellen van een temperament, en pas in de tweede plaats het instellen van een machine is. Dit is ook het welsprekende hoofdthema van het subliemste essay dat ooit ter ere van de fotografie werd geschreven: Paul Rosenfelds hoofdstuk over Stieglitz in Port of New York. Door ‘zijn machinerie’ – zoals Rosenfeld het noemt – ‘niet mechanisch’ te gebruiken, bewijst Stieglitz dat de camera ‘hem niet alleen de gelegenheid gaf zichzelf uit te drukken’ maar beelden opleverde met een breder en ‘fijner’ gamma ‘dan je met de hand kunt tekenen’. Op dezelfde manier legt Weston er herhaaldelijk de nadruk op dat de fotografie een voortreffelijke gelegenheid biedt voor zelfexpressie, die ver uitgaat boven de kansen die het schilderen biedt. Wanneer je de fotografie wilt laten wedijveren met de schilderkunst, houdt dat in dat de originaliteit een belangrijk criterium wordt voor het werk van een fotograaf, waarbij originaliteit dan wordt gelijkgesteld met het stempel van een unieke, sterke sensibiliteit. Opwindend ‘zijn foto’s die iets op een nieuwe manier zeggen,’ schrijft Harry Callahan, ‘niet om anders te willen zijn, maar omdat het individu anders is, en het individu zichzelf uitdrukt’. Voor Ansel Adams moet ‘een grandioze foto de volledige uitdrukking zijn van wat iemand in diepste zin voelt over dat wat gefotografeerd wordt, waarbij hij dan tegelijk de oprechte uitdrukking wordt van wat iemand voelt over het leven in zijn totaliteit’. Het is duidelijk dat het verschil maakt of de fotografie wordt gezien als een ‘waarachtige expressie’ of (de meer gangbare opvatting) als een getrouwe weergave; hoewel de meeste verklaringen over de opdracht van de fotografie dat verschil proberen te verdoezelen, ligt het stilzwijgend besloten in de sterk gepolariseerde uitdrukking die fotografen gebruiken om hun werk als iets dramatisch voor te stellen. Zoals gewoonlijk het geval is met de moderne vormen van het zoeken naar zelfexpressie, is de fotografie een recapitulatie van de twee traditionele manieren om het ‘zelf’ en de wereld radicaal tegenover elkaar te stellen. Volgens de ene manier wordt de fotografie beschouwd als een acute manifestatie van het geïndividualiseerde ‘Ik’, het dakloze privézelf dat verdwaald is in een overrompelende wereld, en dat de realiteit gaat beheersen door er zo gauw mogelijk een visuele bloemlezing van te maken. Volgens de tweede opvatting is ze een manier om een plaats te vinden in de wereld (die nog steeds wordt ervaren als overweldigend, vijandig en anders) door er een afstandelijke relatie mee te hebben, met voorbijgaan van de bemoeizuchtige, brutale eisen van het ‘zelf’. Maar tussen het pleidooi voor de fotografie als superieur middel tot zelfexpressie, en het prijzen van de fotografie als superieur middel om het ‘zelf’ in dienst te stellen van de werkelijkheid, bestaat niet zoveel verschil als het lijkt. Beide gaan ze ervan uit dat de fotografie een uniek systeem van onthullingen biedt; dat ze ons de werkelijkheid toont zoals we die nog niet eerder hadden gezien. Dit onthullende karakter van de fotografie draagt over het algemeen de polemische naam realisme. Vanaf de opinie van Fox Talbot dat de camera ‘natuurlijke beelden’ produceert, via Berenice Abotts veroordeling van ‘picturale’ fotografie, tot en met de waarschuwing van Cartier-Bresson dat ‘we het meest bevreesd moeten zijn voor het gekunstelde’, komen de meeste tegenstrijdige verklaringen van fotograferen neer op vrome respectbetuigingen voor de-dingen-zoals-ze-zijn. Men zou geneigd zijn te veronderstellen dat bij een medium waarvan zo vaak is gedacht dat het alleen maar realistisch is, de fotografen elkaar niet voortdurend hoeven aan te sporen om zich aan het realisme te houden. Maar de aansporingen gaan nog steeds door – het zoveelste voorbeeld van de behoefte van de fotografen om van het proces waarmee ze zich de wereld toe-eigenen iets mysterieus en urgents te maken. De nadruk waarmee bijvoorbeeld Abbott verklaart dat het realisme het diepste wezen van de fotografie is, is nog geen bewijs van de superioriteit van een speciale norm of werkwijze, al zou dat zo kunnen lijken; maar het hoeft niet per se te betekenen dat ‘fotodocumenten’ (de term is van Abbott) beter zijn dan picturale foto’s.5 Dat de fotografie zich gebonden acht aan het realisme, kan op elke stijl, en op elke benadering van het onderwerp worden toegepast. Soms wordt het scherper gedefinieerd: als het maken van afbeeldingen die lijken op de wereld en er ons informatie over verschaffen. Ruimer geïnterpreteerd, als echo van het wantrouwen tegen natuurgetrouwheid zonder meer, waardoor de schilderkunst zich al meer dan een eeuw heeft laten inspireren, kan het fotografisch realisme worden gedefinieerd – iets wat ook meer en meer gebeurt – als dat wat ‘werkelijk’ wordt waargenomen en niet als dat wat er ‘werkelijk’ is. Nu alle moderne vormen van kunst aanspraak maken op de een of andere bevoorrechte relatie tot de werkelijkheid, lijkt die aanspraak speciaal gerechtvaardigd voor de fotografie. Niettemin is de fotografie uiteindelijk net zomin als de schilderkunst immuun gebleken voor de zeer karakteristieke, moderne twijfel over rechtstreekse relaties tot de werkelijkheid: het onvermogen om de wereld te accepteren zoals die zich voordoet. Zelfs Abbott ontkomt er niet aan te veronderstellen dat er juist in de aard van de realiteit een verandering plaatsvindt; dat de realiteit het selectieve, scherpere oog van de camera nodig heeft, omdat er domweg veel meer realiteit is gekomen dan ooit tevoren. ‘Tegenwoordig worden we met de werkelijkheid geconfronteerd op de meest uitgebreide schaal die de mensheid ooit heeft gekend,’ verklaart ze; ‘dit legt de fotograaf een grotere verantwoordelijkheid op.’ Alles wat het realistische programma van de fotografie eigenlijk inhoudt, is het geloof dat de werkelijkheid verborgen is, dat ze op grond daarvan moet worden ontluisterd. Wat de camera ook registreert, het is allemaal onthulling – of het nu de onmerkbare, vluchtige onderdeeltjes van een beweging zijn, een orde die voor het natuurlijk gezichtsvermogen niet waarneembaar is, of een soort ‘verhoogde werkelijkheid’ (een uitdrukking van Moholy-Nagy), of domweg een elliptische manier van kijken. Als Stieglitz schrijft over zijn ‘geduldig wachten op het moment van evenwichtigheid’ veronderstelt hij hetzelfde over de essentiële verborgenheid van de realiteit als Robert Frank die zit te wachten op het moment van onthullende onevenwichtigheid, om de werkelijkheid te betrappen in wat hij haar ‘momenten tussendoor’ noemt. Wanneer we iets vanuit het fotografisch standpunt laten zien – het doet er niet toe wat –, laten we meteen zien dat het verborgen is. Maar het is voor een fotograaf niet noodzakelijk het mysterie duidelijk te laten uitkomen door exotische of uitzonderlijk treffende onderwerpen. Wanneer Dorothea Lange haar collega’s aanspoort zich te concentreren op ‘bekende dingen’, ligt daarin stilzwijgend opgesloten dat bekende dingen, wanneer ze worden weergegeven door middel van een gevoelig cameragebruik, mysterieus zullen worden. Het feit dat de fotografie zich zo gebonden acht aan het realisme, beperkt haar niet tot bepaalde onderwerpen die reëler zouden zijn dan andere, maar illustreert veeleer de formalistische interpretaties van wat zich bij elk kunstwerk afspeelt; de werkelijkheid wordt, om Viktor Shklovsky te citeren, ‘van haar bekendheid ontdaan’. De nadruk komt te liggen op de agressieve relatie tot alle onderwerpen. Gewapend met hun machines gaan de fotografen over tot de aanval op de werkelijkheid, die wordt gezien als iets weerspannigs, iets wat alleen maar in schijn bereikbaar is, iets onwerkelijks. ‘Foto’s bezitten voor mij een realiteit die mensen niet hebben,’ heeft Avedon verklaard. ‘Ik leer ze pas kennen via hun foto.’ De eis dat de fotografie realistisch moet zijn, is niet onverenigbaar met het scheppen van een nog wijdere kloof tussen beeld en realiteit, waarin de op mysterieuze wijze verkregen kennis (en verhoging van de realiteit) die een foto verschaft, een voorafgaande vervreemding of ontwaarding van de realiteit veronderstelt. Volgens de beschrijving van fotografen is het nemen van foto’s tegelijk een ongelimiteerde techniek om je de objectieve wereld toe te eigenen én een onvermijdelijk solipsistische expressie van het unieke ‘zelf’. Foto’s beelden reeds bestaande realiteiten af, hoewel alleen de camera ze kan onthullen. En ze beelden een individueel temperament uit, dat zichzelf ontdekt via het couperen van de werkelijkheid door de camera. Voor Moholy-Nagy ligt het karakter van de fotografie in het vermogen een ‘objectief portret’ te maken, ‘waarbij het individu zo moet worden gefotografeerd dat het resultaat niet wordt belast met subjectieve bedoelingen’. Voor Lange is elk portret van een ander een ‘zelfportret’ van de fotograaf, terwijl voor Minor White – een voorstander van ‘zelfontdekking door middel van de camera’ – landschapsfoto’s eigenlijk ‘landschappen van het innerlijk’ zijn. De twee idealen staan diametraal tegenover elkaar. In zoverre als de fotografie over de wereld gaat (of hoort te gaan), telt de fotograaf weinig mee, maar in zoverre als ze het instrument is van een onverschrokken, speurende subjectiviteit, is de fotograaf alles. De eis van Moholy-Nagy dat de fotograaf zichzelf wegcijfert, volgt uit het feit dat hij de fotografie waardeert als een opbouwend element; ze houdt ons waarnemingsvermogen fris en brengt het op een hoger niveau; ze veroorzaakt ‘een psychologische transformatie van ons gezichtsvermogen’. (In een in 1936 gepubliceerd essay schrijft hij dat de fotografie acht verschillende soorten van zien schept of verminkt: abstract, exact, snel, langzaam, geïntensifieerd, doordringend, gelijktijdig en verwrongen.) Maar zelfverzaking is tevens de eis achter heel andere, antiwetenschappelijke benaderingswijzen van de fotografie, bijvoorbeeld in Robert Franks geloofsbelijdenis: ‘Eén ding moet een foto altijd hebben: de menselijkheid van het moment.’ In beide opvattingen wordt de fotograaf voorgesteld als een soort ideale waarnemer – voor Moholy-Nagy kijkt hij met de objectiviteit van de wetenschappelijke onderzoeker; voor Frank kijkt hij ‘eenvoudigweg, als door de ogen van de doodgewone man’. Het is een aantrekkelijk aspect van iedere visie op de fotograaf als ideale waarnemer – of hij nu onpersoonlijk is (Moholy-Nagy), of vriendelijk (Frank) – dat absoluut wordt ontkend dat fotograferen een agressieve daad zou kunnen zijn. Dat het wél als zodanig kan worden gedefinieerd, maakt dat de meeste beroepsfotografen het gevoel hebben dat ze iets moeten rechtvaardigen. Cartier-Bresson en Avedon behoren tot de zeer weinigen die zich eerlijk (maar verdrietig) hebben uitgesproken over het uitbuitende aspect van de activiteiten van de fotograaf. Meestal voelen fotografen zich verplicht de onschuld van de fotografie te betuigen, met als argument dat een roofzuchtige attitude nooit kan samengaan met een goede foto, en hopen dan maar dat er iemand zal komen met positievere argumenten voor het publiek. Een gedenkwaardig voorbeeld van een dergelijke welsprekendheid is Ansel Adams’ beschrijving van de camera als ‘instrument van liefde en openbaring’. Adams dringt er ook op aan dat we niet meer zeggen dat we een foto ‘nemen’, maar dat we er een ‘maken’. Stieglitz’ naam voor de wolkenstudies die hij maakte tegen het eind van de jaren twintig – ‘Equivalents’, met andere woorden verklaringen van zijn innerlijke gevoelens – is een wat soberder voorbeeld van de hardnekkige pogingen van de fotograaf om het goedaardige karakter van het fotograferen uit te laten komen en de roofzuchtige implicaties ervan weg te laten. Het werk van een talentvolle fotograaf kan natuurlijk niet domweg worden gekarakteriseerd met roofzuchtig óf in wezen goedaardig. De fotografie is het voorbeeld van een inherent dubbelzinnige relatie tussen het ‘zelf’ en de wereld – waarbij de fotografische versie van de ideologie van het realisme de ene keer eist dat het ‘zelf’ zich wegcijfert tegenover de wereld, en dan weer een agressieve relatie tot de wereld billijkt waarbij het ‘zelf’ zich uit mag vieren. Voortdurend wordt óf de ene óf de andere kant van die relatie opnieuw ontdekt en verdedigd. Een belangrijk gevolg van de co-existentie van deze beide idealen – aanval op de realiteit, of onderwerping aan de realiteit – is de steeds terugkerende ambivalentie ten opzichte van de hulpmiddelen van de fotografie. Wat voor pretenties de fotografie ook laat gelden als persoonlijke uitdrukkingsvorm die op één lijn staat met de schilderkunst, het blijft een feit dat de originaliteit ervan onverbrekelijk verbonden is met de vermogens van een machine; niemand kan ontkennen dat veel foto’s hun leerzaamheid en formele schoonheid te danken hebben aan de gestadige toename van die vermogens. Als voorbeeld noemen we Harold Edgertons ultrasnelle foto’s van een kogel die zijn doel treft, van het draaien en wervelen van een tennisslag, en Lennart Nilssons endoscopische foto’s van het inwendige van het menselijk lichaam. Maar naarmate de camera’s steeds geraffineerder, meer geautomatiseerd en sneller worden, komen sommige fotografen in de verleiding zichzelf te ontwapenen of aan te duiden dat ze in feite ongewapend zijn, en geven ze er de voorkeur aan zich te onderwerpen aan de beperkingen van een cameratechniek die aan onze moderne techniek voorafging, uitgaande van de gedachte dat een grover apparaat met een geringere capaciteit interessantere of expressievere resultaten geeft en meer ruimte openlaat voor het creatieve toeval. Voor veel fotografen is het een erekwestie geworden geen overdreven luxueuze uitrusting te gebruiken. Hiertoe behoren ook Weston, Brandt, Evans, Cartier-Bresson en Frank. Sommigen van hen hielden het bij een veel gebruikte camera van een eenvoudig ontwerp met een langzaam werkende lens die ze zich in het begin van hun loopbaan hadden aangeschaft, terwijl anderen hun contactafdrukken bleven maken met alleen maar een paar bakken, een fles ontwikkelaar en een fles fixeerzoutoplossing. De camera is inderdaad het instrument voor het ‘snelle kijken’ zoals een overtuigd modernist als Alvin Langdon Coburn in 1918 verklaarde, als echo van de apotheose van machines en snelheid door het futurisme. De stemming van twijfel waarin de fotografie momenteel verkeert, kan worden afgemeten aan de nog niet lang geleden afgelegde verklaring van Cartier-Bresson dat ze wel eens te snel zou kunnen zijn. De cultus van de toekomst (steeds sneller willen zien) wordt afgewisseld met het verlangen terug te keren naar een meer ambachtelijk, zuiverder verleden, toen afbeeldingen nog iets van het oude handwerk en een bepaalde aura hadden. Deze nostalgie naar een prille fase van het fotografisch avontuur ligt ten grondslag aan het huidige enthousiasme voor daguerreotypen, stereogramkaarten, fotografische visitekaartjes, familiekiekjes en het werk van vergeten provinciale en commerciële fotografen uit de negentiende en het begin van de twintigste eeuw. Maar die aarzeling om de allernieuwste high-power-apparatuur te gebruiken is beslist niet de enige of interessante manier voor een fotograaf om zijn sympathie voor het verleden van de fotografie uit te drukken. Het verlangen naar primitiviteit waarvan de moderne fotografische smaak is doordrongen, wordt feitelijk gesteund door de onophoudelijke vernieuwingen van de cameratechnologie. Want veel van die verbeteringen verhogen niet alleen de capaciteit van de camera, maar halen tegelijk – in een meer ingenieuze en minder lastige vorm – eerdere mogelijkheden van het medium weer naar voren die in de tijd van hun ontdekking werden verworpen. Aldus berust de ontwikkeling van de fotografie op de vervanging van de daguerreotypie, rechtstreekse positieven op metalen platen, door het negatief-positiefprocédé, waarbij van een origineel (het negatief) een onbeperkt aantal afdrukken (positieven) kunnen worden gemaakt. (Hoewel ze gelijktijdig aan het eind van de jaren dertig van de negentiende eeuw werden uitgevonden, werd Daguerres uitvinding, die door de regering werd gesteund en in 1839 met veel tamtam werd aangekondigd, eerder algemeen gebruikt dan het negatief-positiefprocédé van Fox Talbot.) Maar nu zou men kunnen zeggen dat de camera weer tot zichzelf komt. De polaroidcamera laat het principe van de daguerreotypiecamera herleven: elke afdruk is een uniek object. Het hologram (een driedimensionaal beeld dat tot stand komt met behulp van laserlicht) kan worden beschouwd als een variant van de heliogravure – de eerste foto’s die in de jaren twintig van de negentiende eeuw door Nicéphore Nièpce werden gemaakt zonder gebruik van een camera. En de steeds populairder wordende gewoonte om dia’s te maken – beelden die niet voortdurend kunnen worden getoond en die je niet in je portefeuille of in een album kunt bewaren, maar die alleen maar kunnen worden geprojecteerd op een muur of op papier (als hulpmiddel bij het tekenen) – grijpt zelfs nog verder terug in de voorhistorie van de camera; het proces komt er namelijk op neer dat men het fototoestel het werk laat doen van de camera obscura. ‘De geschiedenis duwt ons naar de rand van een realistisch tijdperk,’ zegt Abbott, en roept daarbij de fotografen op om zelf de sprong te wagen. Maar terwijl de fotografen elkaar voortdurend aansporen om stoutmoediger te worden, blijft er een zekere twijfel bestaan over de waarde van het realisme, zodat ze blijven schommelen tussen eenvoud en ironie, tussen het eisen van controle en het cultiveren van het onverwachte, tussen de gretigheid om te profiteren van de gecompliceerde evolutie van het medium en het verlangen de hele fotografie opnieuw uit te vinden. Fotografen schijnen er van tijd tot tijd behoefte aan te hebben in opstand te komen tegen hun eigen technische kennis, en weer een mystiek tintje te geven aan hun bedrijf. == Vragen over kennis vormen, historisch gezien, niet de eerste verdedigingslinie van de fotografie. De allereerste controversen draaien om de vraag of het niet kwam door de trouw van de fotografie aan uiterlijkheden en haar afhankelijkheid van een apparaat, dat ze geen schone kunst kon worden; waarbij de schone kunst wordt onderscheiden van de zuiver praktische kunst, die een zijtak is van de wetenschap, en een vak. (Dat foto’s nuttige, en vaak onthutsende informatie kunnen geven, was van meet af aan duidelijk. De fotografen begonnen zich pas zorgen te maken over wat zij wisten, en wat voor soort kennis een foto in diepere zin verschaft, nadat de fotografie was geaccepteerd als kunstvorm.) Ongeveer een eeuw lang was het pleidooi voor de fotografie identiek met haar strijd om te worden erkend als schone kunst. Tegen de aantijging dat de fotografie een zielloos, mechanisch kopiëren van de werkelijkheid was, stelden de fotografen dat het een voorhoedegevecht was tegen de gewone normen van het zien, en dat ze als kunst niet minder waard was dan de schilderkunst. Inmiddels zijn de fotografen kieskeuriger geworden wat betreft hun pretenties. Sinds de fotografie als tak van de schone kunsten volkomen respectabel is geworden, verschuilen de fotografen zich niet meer achter de notie van kunst waarmee het fotografisch avontuur zich periodiek heeft beschermd. Tegenover alle belangrijke Amerikaanse fotografen die hun werk trots hebben geïdentificeerd met het streven naar kunst (zoals Stieglitz, White, Siskind, Callahan, Lange en Laughlin) staan er veel meer die de hele kwestie afwijzen. De vraag of de ‘resultaten’ van de camera wel of niet ‘onder de categorie Kunst vallen, is irrelevant’, schreef Strand in de jaren twintig; en Moholy-Nagy verklaarde dat het ‘volkomen onbelangrijk was of de producten van de fotografie wel of niet tot de “kunst” moeten worden gerekend’. De fotografen die in de jaren veertig en later opkwamen, zijn nog brutaler; ze wijzen de kunst openlijk af en stellen kunst gelijk met artistiekerigheid. Over het algemeen verklaren ze dat ze bezig zijn iets te ontdekken, te registreren, onpartijdig waar te nemen, te beleven, of zichzelf te verkennen – alles, als het maar niet het maken van een kunstwerk is. Eerst werd de fotografie door haar gebondenheid aan het realisme in een voortdurend ambivalente relatie tot de kunst geplaatst; nu komt het door haar modernistische erfenis. Het feit dat belangrijke fotografen niet langer bereid zijn erover te redetwisten of de fotografie nu wel of niet een schone kunst is (of het moest zijn om te verkondigen dat hun werk zich niet bezig houdt met kunst), laat zien hoe klakkeloos ze een bepaald kunstbegrip hebben overgenomen dat hun wordt opgedrongen door de triomf van het modernisme; des te beter de kunst wil zijn, des te meer dient ze de traditionele aspiraties van de kunst te ondermijnen. De modernistische smaak heeft deze pretentieloze activiteit die, bijna in weerwil van zichzelf, kan worden geconsumeerd als hoge kunst, natuurlijk met vreugde begroet. Zelfs in de negentiende eeuw, toen men meende dat de fotografie er duidelijk behoefte aan had om als schone kunst te worden verdedigd, was de verdedigingstactiek verre van stabiel. Julia Margaret Camerons argument waarbij ze de fotografie kwalificeerde als kunstvorm omdat ze net als de schilderkunst zou streven naar schoonheid, werd gevolgd door het argument à la Oscar Wilde van Henry Peach Robinson, dat fotografie kunst is omdat ze kan liegen. In het begin van de twintigste eeuw concurreerde Alvin Langdon Coburns lof van de fotografie als ‘modernste van alle kunsten’ omdat ze een snelle, onpersoonlijke manier van zien is met Westons lof op de fotografie als nieuw medium van individuele visuele scheppingskracht. In de laatste decennia is de notie van kunst uitgeput als aanzet voor een polemiek; ja, eigenlijk komt een groot deel van het geweldige prestige dat de fotografie als vorm van kunst heeft gekregen, voort uit haar uitgesproken ambivalentie daarover. Wanneer fotografen tegenwoordig ontkennen dat ze kunstwerken maken, is dat omdat ze denken dat ze iets beters doen. De loochenaars onder hen weten ons meer te vertellen over de zorgelijke toestand van elke notie van kunst dan over de vraag of de fotografie wel of niet een kunstvorm is. Ondanks de pogingen van eigentijdse fotografen om het spook van de kunst uit te drijven, is er toch iets blijven hangen. Wanneer beroepsfotografen bijvoorbeeld niet willen dat hun foto’s in de marge van een boek of tijdschrift worden afgedrukt, beroepen ze zich op een voorbeeld dat ze van een andere kunstvorm hebben overgenomen; aangezien een schilderij in een lijst hoort te worden gezet, behoort een foto te zijn omlijst door een blanco ruimte. Tweede voorbeeld: veel fotografen blijven de voorkeur geven aan zwart-witbeelden omdat ze die subtieler en decoratiever vinden dan kleurenfoto’s, of minder voyeuristisch, minder sentimenteel en minder grof natuurgetrouw. Maar de wer­kelijke basis voor deze voorkeur ligt alweer opgesloten in een stilzwijgende vergelijking met de schilderkunst. In de inleiding tot zijn fotoboek The Decisive Moment (Images à la Sauvette) (1952) rechtvaardigt Cartier-Bresson zijn onwil om gebruik te maken van kleur met het opsommen van de technische beperkingen ervan, zoals de langere belichtings­tijd van de kleurencamera waardoor de focusdiepte vermindert. Maar door de snelle technische vooruitgang van de kleurenfotografie, waardoor je alle tonale subtiliteiten en super kleuranalyses kunt krijgen die je maar wenst, heeft Cartier-Bresson zijn argument moeten veranderen, en stelt hij nu voor dat de fotografen uit principe afzien van kleur. Volgens Cartier-Bressons versie van de hardnekkige mythe dat er na de uitvinding van de camera een gebiedsverdeling plaatsvond tussen de fotografie en de schilderkunst, hoort kleur bij de schilderkunst. Hij drukt de fotografen op het hart de verleiding te weerstaan en zich aan die afspraak te houden. Degenen die de fotografie nog steeds willen bestempelen als kunstvorm, proberen zich altijd aan een bepaalde lijn te houden. Maar het is onmogelijk je aan één enkele lijn te houden; iedere poging om de fotografie te beperken tot bepaalde onderwerpen of bepaalde technieken, hoe succesvol die ook waren, is bij voorbaat gedoemd reacties op te wekken en te mislukken. Het ligt immers in de aard van de fotografie dat ze een promiscue manier van zien is, die in begaafde handen een feilloos medium is voor creativiteit. (Zoals John Szarkowski opmerkte: ‘Een knappe fotograaf kan van alles een goede foto maken.’) Dat is de oorzaak van de langdurige strijd met de kunst, die (tot voor kort) werd beschouwd als het trefpunt van een discriminerende of gezuiverde manier van zien met een creatief medium dat wordt beheerst door normen die werkelijke prestaties tot een zeldzaamheid maken. Het is te begrijpen dat het de fotografen moeilijk viel hun pogingen te staken om een definitie te geven van goede fotografie. De geschiedenis van de fotografie wordt gemarkeerd door een reeks dualistische controversen – zoals de rechtstreekse afdruk contra de geretoucheerde afdruk, picturale fotografie contra documentaire fotografie – die stuk voor stuk verschillende facetten vormen van het debat over de relatie van de fotografie tot de kunst, het probleem hoe dicht de fotografie de kunst kan benaderen zonder haar aanspraak op onbeperkte visuele verwerving los te moeten laten. De laatste tijd is het normaal geworden om vol te houden dat die controversen ouderwets zijn geworden, waaruit men zou kunnen opmaken dat het debat is gesloten. Maar het is onwaarschijnlijk dat het pleidooi voor de fotografie als kunst ooit volledig tot zwijgen zal komen. Zolang de fotografie niet alleen een gulzige manier van kijken is, maar een die er behoefte aan heeft te verklaren dat ze speciaal en apart is, zullen de fotografen hun toevlucht blijven zoeken (al was het maar heimelijk) in het geschonden, maar nog steeds eerbiedwaardige domein van de kunst. Fotografen die menen dat ze kunnen ontkomen aan de pretenties van de schilderkunst door alleen maar foto’s te maken, doen me denken aan de Abstracte Expressionisten die zich verbeelden dat ze aan de kunst, of de Kunst, konden ontkomen door de daad van het schilderen (dat wil zeggen dat ze het schilderslinnen meer behandelden als terrein van handeling dan als object). Veel van het prestige dat de fotografie sinds kort als kunstvorm heeft gekregen, is gebaseerd op het feit dat haar pretenties samenvallen met die van de latere schilder- en beeldhouwkunst.6 De schijnbaar onverzadigbare honger naar fotografie in de jaren zeventig betekent meer dan het plezier om een betrekkelijk verwaarloosde kunstvorm te ontdekken en te verkennen; een groot deel van het elan wordt ontleend aan de wens om de afdanking van de abstracte kunst, een van de kreten van de popsmaak van de jaren zestig, nog eens krachtig te bevestigen. Dat er steeds meer aandacht wordt besteed aan foto’s, is een grote opluchting voor bepaalde sensibiliteiten die moe waren geworden van de geestelijke inspanning die abstracte kunst vereist, of die moeite graag wilden vermijden. De klassieke modernistische schilderkunst veronderstelt een hoog ontwikkeld talent in het zien, een zekere bekendheid met andere kunstvormen en bepaalde opvattingen over kunstgeschiedenis. Net als popart geeft de fotografie de toeschouwer het geruststellende gevoel dat kunst niet moeilijk is; ze lijkt meer over onderwerpen te gaan dan over kunst. De fotografie is het meest succesvolle voertuig van de modernistische smaak in zijn popversie, met zijn ijver om de verheven cultuur van het verleden aan de kaak te stellen (door zijn aandacht te concentreren op potscherven, afval, rare spullen, en daarbij niets uit te sluiten); met zijn bewuste flirtation met het vulgaire; met zijn vertedering voor kitsch; met zijn talent om avant-gardistische ambities te verzoenen met de beloning van de commercialiteit; met zijn pseudo-radicale manier om op kunst neer te zien als iets reactionairs, elitairs, snobistisch, onoprechts, gekunstelds, iets dat geen voeling heeft met de algemene waarheden van het gewone dagelijks leven; met zijn hebbelijkheid om kunst te veranderen in een cultureel document. Tegelijk heeft de fotografie langzamerhand alle angsten en onzekerheden van de klassieke modernistische kunst overgenomen. Veel beroepsfotografen zijn tegenwoordig bang dat die populistische strategie te ver wordt doorgevoerd, en dat het publiek gaat vergeten dat de fotografie per slot van rekening een edele, verheven activiteit is – kortom, een vorm van kunst. Want in de modernistische propaganda voor naïeve kunst schuilt altijd het addertje onder het gras, dat de geheime pretentie op raffinement blijft gelden. == Het kan geen toevallige samenloop van omstandigheden zijn dat precies in de tijd toen de fotografen ophielden te discussiëren over de vraag of fotografie een vorm van kunst is, de fotografie door het grote publiek werd uitgeroepen tot kunstvorm en toegang kreeg tot de musea. Het feit dat de musea de fotografie tot kunst naturaliseerden, was de uiteindelijke bekroning van een honderd jaar lange campagne die door de modernistische smaak was gevoerd ten bate van een open definitie van kunst; voor die pogingen leende de fotografie zich nu eenmaal veel beter dan de schilderkunst. Want de scheidslijn tussen amateur en vakman, primitief en geraffineerd, is bij de fotografie niet alleen moeilijker te trekken; hij heeft nauwelijks betekenis. Of het nu gaat om naïeve of commerciële of puur utilitaire fotografie, in haar soort is ze niet verschillend van de fotografie zoals die beoefend wordt door de begaafdste beroepsfotografen; er zijn door anonieme amateurs foto’s genomen die net zo interessant en formeel gecompliceerd en representatief voor de talenten van de fotografie zijn als een foto van Stieglitz of Evans. Dat al die verschillende soorten fotografie één onafgebroken, samenhangende traditie vormen, is de vroeger zo verbijsterende, maar thans vanzelfsprekend lijkende veronderstelling die de basis vormt van de moderne fotografische smaak en die de verklaring is van het feit dat die smaak zich zo oneindig verbreidt. Het werd pas aannemelijk om die veronderstelling te maken toen de fotografie werd geadopteerd door conservators en kunsthistorici en regelmatig werd tentoongesteld in musea en kunstgalerieën. Bij de loopbaan van de fotografie in de musea wordt geen enkele stijl bevoorrecht; de fotografie wordt er voorgesteld als een verzameling gelijktijdige bedoelingen en stijlen die, hoe verschillend ook, geenszins als iets tegenstrijdigs worden beschouwd. Terwijl de hele operatie een enorm succes heeft gehad bij het publiek, kwamen er van de zijde van de experts gemengde reacties. Zelfs al juichten ze de nieuwe wettigheid van de fotografie toe, toch voelden velen van hen zich bedreigd toen de meest ambitieuze foto’s werden besproken in een rechtstreeks en doorlopend verband met alle soorten foto’s, vanaf de fotojournalistiek via de wetenschappelijke fotografie tot en met de kiekjes voor het familiealbum, waartegen ze als bezwaar aanvoerden dat de fotografie daardoor wordt gereduceerd tot iets banaals en laag-bij-de-gronds, een doodgewoon ambacht. Het feitelijke probleem van het lanceren van de toegepaste fotografie – foto’s die met een bepaald doel worden genomen, volgens een commerciële opdracht, of bij wijze van souvenir – in de hoofdstroom van fotografische prestaties, ligt niet in de omstandigheid dat de fotografie als schone kunst wordt verlaagd, maar dat die gang van zaken niet strookt met de aard van de meeste foto’s. Bij de meeste toepassingen van de camera overweegt de naïeve of beschrijvende functie. Maar in hun nieuwe context, het museum of de galerie, gaan foto’s niet langer rechtstreeks of primair ‘over’ hun onderwerp, maar worden het studies over de mogelijkheden van de fotografie. Dat de fotografie is geadopteerd door het museum, maakt haar tot iets problematisch, wat slechts door een klein aantal bewuste fotografen wordt ervaren, wier werk bestaat uit het (inderdaad) ter discussie stellen van het vermogen van de camera om de realiteit te vatten. Door eclectische museumcollecties worden de willekeurigheid en de subjectiviteit van alle foto’s versterkt, met inbegrip van de meest onverbloemd beschrijvende exemplaren. Het houden van fototentoonstellingen is voor een museum net zo’n geregelde activiteit geworden als het organiseren van tentoonstellingen voor individuele schilders. Maar een fotograaf is geen schilder, want bij veel serieus fotowerk speelt de rol van de schilder zich af op de achtergrond, en bij alle dagelijkse toepassingen is die rol nagenoeg irrelevant. Voor zover we het gefotografeerde onderwerp belangrijk vinden, verwachten we van de fotograaf dat hij zich zeer bescheiden opstelt. Het succes van de fotojournalistiek ligt dan ook juist in de moeilijkheid om het werk van de ene superieure fotograaf van dat van de andere te onderscheiden, behalve voor de gevallen waarin hij of zij zich het monopolie heeft toegeëigend van een speciaal onderwerp. Deze foto’s ontlenen hun kracht aan het feit dat ze afbeeldingen (of kopieën) zijn van de wereld en niet van het bewustzijn van een individuele kunstenaar. Bij de grote meerderheid van de foto’s – die worden genomen voor wetenschappelijke en industriële doeleinden, door de pers, door politie en militairen, en door gezinsleden – doorkruist elk spoor van een persoonlijke visie van de man of vrouw achter de camera de primaire eis die men aan een foto stelt: registreren, een diagnose stellen, inlichtingen verschaffen. Voor een schilderij heeft het zin dat het van een signatuur wordt voorzien, maar voor een foto niet (als het wel wordt gedaan, geldt het als bewijs van slechte smaak). Het ligt nu eenmaal in de aard van de fotografie dat er een onzekere relatie bestaat tot de fotograaf als auteur of maker; des te omvangrijker en gevarieerder het werk van een begaafd fotograaf is, des te meer lijkt het of zijn werk eerder een soort corporatief dan een individueel auteurschap krijgt. Veel gepubliceerde foto’s die de naam dragen van de grootmeesters van de fotografie, lijken op werk dat even goed door een andere begaafde fotograaf uit die periode had kunnen zijn gemaakt. Er is een nadrukkelijke arrogantie voor nodig om te maken dat het werk gemakkelijk herkenbaar is (zoals de gesolariseerde foto’s van Todd Walker of de fotoverhalen van Duane Michals) of een obsessie met één bepaald thema (zoals Eakins met het mannelijk naakt, of Laughlin met het ouderwetse zuiden van de Verenigde Staten). Wanneer een fotograaf zich niet op die manier aan banden legt, vertoont zijn totale oeuvre niet de integriteit die men gewaarwordt in vergelijkbaar gevarieerd werk van andere vormen van kunst. Zelfs wanneer men een loopbaan neemt met zeer scherpe breuklijnen in periodes en stijlen – denk aan Picasso of Strawinsky – kan men een zekere eenheid in gestemdheid waarnemen die boven die breuklijn uitgaat, en ziet men achteraf de innerlijke relatie van de ene periode tot de andere. Wanneer men het totale oeuvre kent, begrijpt men hoe dezelfde componist in staat was Le Sacre du printemps, het ‘Dumberton Oaks’ concert, en de latere neoschönbergiaanse werken te componeren; in al die composities herkent men de hand van Strawinsky. Maar er bestaat geen innerlijk bewijs om de studies van menselijke en dierlijke bewegingen, de documenten van foto-expedities in Midden-Amerika, de in opdracht van de regering vervaardigde cameraoverzichten van Alaska en Yosemite, en de wolken- en bomenseries te identificeren als het werk van één enkele fotograaf (en nog wel een van de interessantste en meest oorspronkelijke). Zelfs als we weten dat al die foto’s door Muybridge zijn gemaakt, kunnen we de afzonderlijke series nog niet met elkaar in verband brengen (al heeft elke serie op zichzelf een samenhangende, herkenbare stijl), evenmin als we de manier waarop Atget bomen fotografeerde kunnen afleiden uit de manier waarop hij Parijse etalages heeft gefotografeerd, of een verband kunnen leggen tussen de vooroorlogse portretten van Poolse joden van Roman Vishniac en de wetenschappelijke microfoto’s die hij sinds 1945 maakte. Op het punt van de fotografie zet het onderwerp zich altijd door, zodat bij een omvangrijk oeuvre met verschillende onderwerpen een onoverbrugbare kloof wordt geschapen tussen de afzonderlijke perioden, die de ‘signatuur’ verwarrend maakt. In feite schijnt juist de aanwezigheid van een coherente fotografische stijl eenheid van thematiek te impliceren; denk aan de witte achtergronden en de egale belichting van de portretten van Avedon, of aan het karakteristieke grisaille van de Parijse straatstudies van Atget. En de thematiek lijkt het grootste aandeel te hebben bij de vorming van de voorkeuren van de kijker. Zelfs wanneer een foto los staat van de praktische context waarin hij oorspronkelijk misschien is genomen, en als kunstwerk wordt bekeken, betekent het verkiezen van de ene foto boven de andere zelden alleen maar dat de foto formeel als superieur wordt beschouwd; bijna altijd – met name wanneer er vluchtig wordt gekeken – betekent het dat de kijker juist die stemming prefereert, of juist voor die bedoeling respect heeft, of juist door dat onderwerp wordt geboeid (of er een bepaalde nostalgie aan verbindt). De formalistische benaderingswijzen geven geen afdoende verklaring voor de macht van wat er op de foto staat, en voor het feit dat onze belangstelling voor een bepaalde foto wordt versterkt door de afstand in tijd en cultuur. Toch lijkt het logisch dat onze eigentijdse fotografische smaak grotendeels de formalistische kant is opgegaan. Hoewel de natuurlijke of naïeve staat van het onderwerp bij de fotografie in veiliger handen is dan bij alle andere naturalistische beeldende kunsten, komt juist door die meervoudigheid van situaties waarin foto’s kunnen worden bekeken, de voorrangsplaats van het onderwerp gecompliceerder te liggen en wordt hij uiteindelijk minder duidelijk. Het belangenconflict tussen objectiviteit, tussen bewijs en veronderstelling, is niet op te lossen. Zolang de autoriteit van een foto blijft afhangen van de relatie tot een bepaald onderwerp (omdat het een foto van iets is), moet bij elke aanspraak van de fotografie op kunst de nadruk op de subjectiviteit van de kijker vallen. In elke esthetische waardering van foto’s schuilt iets wankels, en dat verklaart waarom de fotografische smaak chronisch in de verdedigende houding staat en zo uiterst grillig is. Gedurende korte tijd – laten we zeggen vanaf Stieglitz tot en met het bewind van Weston – zag het er naar uit dat er een solide standpunt was gevormd van waaruit foto’s konden worden geëvalueerd: een onberispelijke belichting, een vakkundige compositie, een duidelijk afgebakend onderwerp, een precieze instelling, en een afdruk van perfecte kwaliteit. Maar men heeft dit standpunt, dat meestal het westoniaanse wordt genoemd, en neerkomt op een aantal technische criteria voor een goede foto, nu verlaten. Uit Westons minachtend oordeel over de grote Atget (‘geen verfijnd technicus’) spreekt de beperktheid van dat standpunt. Welke stellingname is er nu in plaats van die van Weston gekomen? Een die meeromvattend is, en waarvan bij de beoordeling de criteria worden verlegd van de individuele foto, die als object wordt beschouwd, naar de foto die men als voorbeeld mag beschouwen van ‘fotografisch zien’. Het is hoogst onwaarschijnlijk dat Westons werk daarbuiten zou vallen, maar het fotografisch zien zou bovendien een groot aantal anonieme, ongeposeerde, slecht belichte, asymmetrische foto’s insluiten die vroeger werden afgekeurd vanwege hun gebrek aan compositie. De nieuwe stellingname streeft ernaar de fotografie als kunst te bevrijden van de drukkende normen van technische perfectie; en haar ook te bevrijden van de schoonheid. Dit opent de mogelijkheid voor een globale smaak, waarin een foto door geen enkel onderwerp (of afwezigheid van onderwerp), en door geen enkele techniek (of afwezigheid van techniek) hoeft te worden gediskwalificeerd. Terwijl elk onderwerp in principe een voldoende aanleiding vormt om de fotografische manier van zien te beoefenen, is er een soort afspraak ontstaan dat het fotografisch zien het duidelijkst tot uiting komt bij niet-conventionele of alledaagse onderwerpen. Onderwerpen worden gekozen vanwege hun saaiheid of banaliteit. Omdat we er onverschillig tegenover staan, laten zij het vermogen van de camera om te ‘zien’ het beste uitkomen. Irving Penn, bekend om zijn knappe foto’s van beroemdheden en spijzen voor modetijdschriften en reclamebureaus, kreeg in 1975 een tentoonstelling in het Museum of Modern Art, en wel voor een serie close-ups van sigarettenpeukjes. Het commentaar van John Szarkowski, directeur van de fotoafdeling van het museum, luidde: ‘We mogen veronderstellen dat [Penn] slechts zelden meer dan een vluchtige belangstelling heeft gekoesterd voor de nominale onderwerpen van zijn foto’s.’ In een opstel over een andere fotograaf schrijft Szarkowski in lovende termen over alles ‘dat je kunt aftroggelen van materiaal’ dat ‘volkomen banaal’ is. De adoptie van de fotografie door de musea is tegenwoordig innig geassocieerd met twee belangrijke modernistische vormen van snobisme: het ‘nominale onderwerp’ en ‘volkomen banaal’. Maar door die benaderingswijze wordt niet alleen het belang van het onderwerp minder, de foto wordt ook losgemaakt uit zijn verband met één individuele fotograaf. De fotografische manier van zien wordt allerminst uitputtend behandeld door de vele eenmanstentoonstellingen en retrospectieven die tegenwoordig door de musea worden georganiseerd. Om wettig te zijn als kunst moet de fotografie het begrip gaan cultiveren dat de fotograaf een scheppend kunstenaar is, en dat alle foto’s die door eenzelfde fotograaf zijn gemaakt, een bepaald oeuvre vertegenwoordigen. Deze begrippen zijn op de ene fotograaf gemakkelijker toe te passen dan op de andere. Ze zijn bijvoorbeeld meer toepasselijk op Man Ray, wiens stijl en doeleinden zowel aan fotografische normen als aan de normen van de schilderkunst beantwoorden, dan op Steichen, wiens werk zowel abstract werk omvat als portretten, reclamefoto’s voor consumptiegoederen, modefoto’s en luchtverkenningsfoto’s (genomen tijdens zijn militaire loopbaan in beide wereldoorlogen). Maar de betekenissen die een foto krijgt wanneer hij beschouwd wordt als onderdeel van een individueel oeuvre, zijn niet bepaald toepasselijk wanneer het fotografisch zien als criterium wordt gehanteerd. Het is meer zo dat bij een dergelijke benadering de nieuwe betekenissen naar voren worden gehaald die een foto krijgt wanneer hij naast het werk van andere fotografen wordt geplaatst, zoals dat in een ideale bloemlezing gebeurt – of die nu aan de wand van een museum hangt of in een boek is ondergebracht. Dergelijke bloemlezingen zijn bedoeld om een bepaalde smaak te ontwikkelen over de fotografie in het algemeen; om een wijze van kijken aan te leren die alle onderwerpen gelijk maakt. Wanneer Szarkowski benzinestations, lege woonkamers en andere sombere objecten beschrijft als ‘patronen van willekeurige feiten in dienst van de verbeelding [van de fotograaf]’, bedoelt hij in werkelijkheid dat het ideale onderwerpen zijn voor de camera. De nadrukkelijk formalistische, zogenaamd neutrale criteria van het fotografisch zien komen in de praktijk neer op een sterk discriminerend oordeel over onderwerpen en stijlen. De herwaardering van naïeve of informele negentiende-eeuwse foto’s, vooral wanneer ze werden gemaakt bij wijze van bescheiden registratie, is deels te danken aan hun sharp-focusstijl – een pedagogisch correctief op de ‘picturale’ soft-focusstijl die van Cameron tot en met Stieglitz werd geassocieerd met de fotografische kunstpretenties. Toch houden de normen van het fotografisch zien niet in dat men onder alle omstandigheden trouw zal blijven aan de sharp-focusstijl. Wanneer men eenmaal het gevoel zou hebben dat de serieuze fotografie gezuiverd was van ouderwetse relaties tot kunst en mooiigheid, zou ze heel wat ruimte kunnen bieden aan een smaak voor picturale fotografie, abstractie en edele onderwerpen, in plaats van sigarettenpeukjes, benzinestations en mensen die met hun rug naar je toe staan. == De taal waarin foto’s worden geëvalueerd, is meestal bijzonder pover. Soms parasiteert die taal op het vocabulaire van de schilderkunst: compositie, licht, enzovoort. Maar meestal bestaat hij uit zeer vage uitspraken, wanneer foto’s bijvoorbeeld worden geprezen om hun subtiliteit, hun interessantheid, hun kracht, hun gecompliceerdheid, hun eenvoud, of – een geliefkoosde uitdrukking – hun bedrieglijke eenvoud. Dat die taal zo arm is, is geen toevallige omstandigheid, te wijten aan, bijvoorbeeld, de afwezigheid van een rijke traditie van fotografiekritieken. Het is iets dat inherent is aan de fotografie, en dat elke keer weer opduikt wanneer ze als kunst wordt beschouwd. De fotografie gaat uit van een proces van de verbeelding en een appèl aan de smaak die beide sterk verschillen van die van de schilderkunst (althans zoals die traditioneel wordt opgevat). Inderdaad is het verschil tussen een goede en een slechte foto bij lange na niet hetzelfde als het verschil tussen een goed en een slecht schilderij. De maatstaven die voor de esthetische waardering van schilderwerken werden opgesteld, hangen af van criteria als authenticiteit (tegenover vervalsing) en ambachtelijk talent – criteria die ten opzichte van de fotografie toleranter zijn of domweg niet bestaan. Terwijl het steeds tot de taak van de kunstbeoordelaar blijft behoren om uit te gaan van een organische relatie van het enkele schilderij met een individueel oeuvre van een eigen integriteit, en met een bepaalde school en allerlei iconografische tradities, is het in de fotografie niet noodzakelijk dat een groot individueel oeuvre een innerlijke stilistische samenhang vertoont, en is de relatie van de individuele fotograaf tot een bepaalde fotografische school veel oppervlakkiger. Eén bepaald evaluatiecriterium dat de schilderkunst en de fotografie met elkaar gemeen hebben, is dat ze iets nieuws moeten brengen; zowel schilderijen als foto’s zijn vaak gewaardeerd omdat ze nieuwe vormschema’s of -veranderingen in de visuele taal hebben geïntroduceerd. Een tweede criterium dat ze soms delen is het karakter van aanwezigheid, dat Walter Benjamin als het bepalende kenmerk van een kunstwerk beschouwde. Benjamin was van oordeel dat een foto, omdat het een mechanisch gereproduceerd object is, geen echte aanwezigheid kan hebben. Men zou evenwel kunnen tegenwerpen dat juist de situatie die nu beslissend is voor de smaakvorming in de fotografie – de tentoonstelling van foto’s in een museum of een galerie – heeft aangetoond dat foto’s wel degelijk een soort authenticiteit bezitten. En hoewel een foto nooit een origineel kan zijn in de zin van een schilderij, bestaat er een groot kwalitatief verschil tussen wat men de originelen zou kunnen noemen – afdrukken gemaakt van het originele fotonegatief uit de tijd dat de foto werd gemaakt (dat wil zeggen op hetzelfde moment van de technische ontwikkeling van de fotografie) – en de volgende generaties van dezelfde foto. (Wat de meeste mensen van beroemde foto’s hebben gezien – in boeken, kranten, tijdschriften, enzovoort – zijn foto’s van foto’s; de originelen, die je waarschijnlijk alleen in een museum of in een galerie te zien krijgt, schenken een visueel genot dat niet kan worden gereproduceerd.) Het gevolg van mechanische reproducties, zegt Benjamin, is dat ‘de kopie van het origineel in situaties wordt geplaatst die buiten het bereik van het origineel zelf liggen’. Maar in de zin waarin men bijvoorbeeld kan zeggen dat een tentoongestelde Giotto nog steeds een bepaalde aura bezit ondanks de museumsituatie, waarin ook hij uit zijn originele verband is gerukt en ‘de toeschouwer halverwege tegemoet komt’ zoals een foto dat doet (als we Benjamins opvatting over de aura overigens zeer letterlijk nemen, is dat niet waar), kan men ook zeggen dat een foto van Atget, afgedrukt op het papier dat hijzelf gebruikte en dat niet meer in de handel is, een aura bezit. Het werkelijke verschil tussen de aura die een foto kan bezitten en die van een schilderij, ligt in hun verschillende relatie tot de tijd. De verwoestingen van de tijd hebben de neiging in het nadeel van schilderijen te werken. Maar een deel van het inherente belang van foto’s en een belangrijke bron van hun esthetische waarde ligt nu juist in de veranderingen teweeggebracht door de inwerking van de tijd, in de wijze waarop ze ontsnappen aan de bedoelingen van hun makers. Als ze er de tijd voor krijgen, krijgen veel foto’s een aura. (Het feit dat kleurenfoto’s niet op die manier oud worden, kan een gedeeltelijke verklaring zijn van de marginale status die de kleur tot voor zeer kort in de serieuze fotografische smaak innam. Op de koude perfectie van de kleur schijnt het patina af te stuiten.) Want terwijl een schilderij of een gedicht er niet beter of aantrekkelijker op wordt door alleen maar ouder te worden, worden alle foto’s interessant en zelfs ontroerend als ze maar oud genoeg zijn. Het is helemaal niet gek om te zeggen dat slechte foto’s niet bestaan; hoogstens kunnen ze minder interessant, minder onthullend of minder mysterieus zijn. Het feit dat de fotografie door het museum is geadopteerd, doet niets anders dan een proces versnellen dat anders via de tijd zou zijn bewerkstelligd, namelijk: alle fotografische werken tot iets waardevols maken. De rol die het museum speelt bij de vorming van de fotografische smaak kan niet hoog genoeg worden aangeslagen. Het museum beslist niet zozeer welke foto’s goed of slecht zijn, maar het schept een heel nieuwe situatie om alle foto’s te kunnen zien. Hoewel het schijnt of er door deze gang van zaken bepaalde normen van waardering worden gecreëerd, worden ze er in werkelijkheid door afgeschaft. Men kan niet zeggen dat het museum voor het fotografische werk van het verleden een vaste canon heeft geschapen, zoals het dat voor de schilderkunst heeft gedaan. Zelfs wanneer het een bepaalde fotografische smaak lijkt te steunen, ondermijnt het museum het hele begrip normatieve smaak. Het is de rol van het museum om aan te tonen dat er geen vaste normen van waardering bestaan, dat er geen canonieke werktraditie is. Onder de attenties van het museum wordt het begrip canonieke traditie ontmaskerd als iets overbodigs. De Grote Traditie van de fotografie wordt niet voortdurend in beweging gehouden, en de kaarten worden niet steeds opnieuw geschud vanwege het feit dat de fotografie een jonge kunst is en nog niet stevig in haar schoenen staat, maar omdat de fotografische smaak daar nu juist om draait. In de fotografie volgen de herontdekkingen elkaar sneller op dan in enige andere kunst. Die smaakwet – die zijn definitieve formulering kreeg van T. S. Eliot toen hij zei dat door elk belangrijk nieuw werk onze opvatting over het erfgoed van het verleden een verandering ondergaat – wordt geïllustreerd door het feit dat nieuwe foto’s onze manier van kijken naar foto’s uit het verleden veranderen. (Door het werk van Arbus is het bijvoorbeeld gemakkelijker geworden om de grootheid te waarderen van het werk van Hine, die zich ook wijdde aan het portretteren van de duistere waardigheid van slachtoffers.) Maar de schommelingen in de huidige fotografische smaak zijn niet alleen de weerspiegelingen van samenhangende, opeenvolgende processen van herwaardering, waarbij de ene voorkeur de andere versterkt. Vaker brengen ze het complementaire karakter en de gelijkwaardigheid van antithetische stijlen en thema’s tot uiting. Gedurende verscheidene decennia is de Amerikaanse fotografie overheerst geweest door een reactie tegen het ‘westonisme’, dat wil zeggen tegen de beschouwelijke fotografie, de fotografie als onafhankelijke visuele verkenning van de wereld zonder een duidelijk sociale gedrevenheid. De technische volmaaktheid van Weston, de bestudeerde schoonheid van White en Siskind, de poëtische constructies van Frederick Sommer, de zelfverzekerde ironische trekjes van Cartier-Bresson, zijn allemaal uitgedaagd door een soort fotografie die – op zijn minst programmatisch beschouwd – naïever en directer is, die meer aarzelend en zelfs onhandig aandoet. Maar bij de fotografie verloopt de smaak nooit rechtlijnig. Zonder dat het huidige engagement met de informele fotografie als sociaal document ook maar enigszins vermindert, vindt er thans een duidelijke herleving plaats van Weston, nu zijn werk na voldoende verloop van tijd niet langer tijdloos lijkt, en nu zijn werk iets naïefs krijgt volgens de veel ruimere definities van naïveteit die door de moderne fotografische smaak worden gehanteerd. Uiteindelijk bestaat er voor geen enkele fotograaf nog een reden om hem van de canon uit te sluiten. Op dit moment vinden er minirevivals plaats van lange tijd verguisde picturalisten uit een ander tijdperk als Oscar Gustav Rejlander, Henry Peach Robinson en Robert Demachy. Aangezien de fotografie de hele wereld tot onderwerp kiest, is er plaats voor allerlei soorten smaak. De literaire smaak werkt exclusief; door het succes van de modernistische beweging in de poëzie kwam Donne hoger in aanzien, maar nam de waarde van Dryden af. In de literatuur kun je tot op zekere hoogte eclectisch zijn, maar je kunt niet van alles houden. In de fotografie is het eclecticisme onbeperkt. De eenvoudige foto’s uit de jaren zeventig van de negentiende eeuw van aan hun lot overgelaten kinderen die worden opgenomen in de Londense instelling Doctor Bernardo’s Home (gemaakt voor de ‘administratie’) zijn even ontroerend als de gecompliceerde portretten van Schotse notabelen die David Octavius Hill in de jaren veertig van diezelfde eeuw maakte voor de ‘kunst’. De helderheid van Westons klassiek-moderne stijl wordt niet weerlegd door, bijvoorbeeld, de recente opleving van picturale vaagheid in het ingenieuze werk van Benno Friedman. Hiermee willen we niet ontkennen dat de toeschouwer door het werk van de ene fotograaf meer wordt aangesproken dan door dat van een ander; de meeste ervaren toeschouwers prefereren tegenwoordig Atget boven Weston, om maar een voorbeeld te noemen. Wat we bedoelen is dat het karakter van de fotografie maakt dat we niet echt verplicht zijn om te kiezen; en dat onze voorkeuren grotendeels een soort reactie zijn. In de fotografie heeft de smaak, misschien wel noodzakelijk, de tendens om globaal, eclectisch, en tolerant te worden, wat er ten slotte op neerkomt dat het verschil tussen goede en slechte smaak wordt ontkend. Daardoor komt het dat alle pogingen van de fotografische polemisten om een canon te construeren zoiets onschuldigs of onwetends krijgen. Want in alle controversen over de fotografie zit iets onechts; de attenties van het museum hebben een beslissende rol gespeeld om dit duidelijk te maken. Het museum brengt alle fotografische scholen op een hoog niveau. Eigenlijk heeft het zelfs weinig zin om hierbij van scholen te spreken. In de geschiedenis van de schilderkunst hebben de stromingen een waarachtig leven en een functie; een schilder wordt vaak beter begrepen in het verband van de school of de stroming waartoe hij behoort. Maar in de geschiedenis van de fotografie zijn stromingen vluchtige, toevallige bijkomstigheden, en geen enkele eersteklasfotograaf wordt er beter door begrepen wanneer we weten tot welke groep hij behoort. (Denk aan Stieglitz en Photo-Secession, Weston en f 64, Renger-Patzsch en de Nieuwe Zakelijkheid, Walker Evans en het project van de Farm Security Administration, Cartier-Bresson en Magnum.) Het verlangen om fotografen in scholen of stromingen te groeperen berust op een misverstand, dat alweer voortkomt uit de onuitroeibare, maar altijd misleidende vergelijking tussen fotografie en schilderkunst. De leidende rol die thans door het museum wordt gespeeld bij het vormen en verduidelijken van het karakter van de fotografische smaak, lijkt een nieuwe fase in te luiden waaruit voor de fotografie geen terugkeer mogelijk is. Hand in hand met de tendentieuze eerbied van het museum voor alles wat volkomen banaal is, gaat de verbreiding van een historicistisch standpunt, dat onverbiddelijk de hele geschiedenis van de fotografie propageert. Het is geen wonder dat fotorecensenten en fotografen bezorgd kijken. Achter menig recent pleidooi voor de fotografie gaat de angst schuil dat de fotografie nu al een seniele kunst is, vol afgekeken of overleefde stromingen, en dat als enige taken alleen nog het beheerschap en de historiografie zijn overgebleven. (Intussen schieten de prijzen voor oude en nieuwe foto’s als meteoren omhoog.) Het hoeft geen verbazing te wekken dat die moedeloosheid wordt gevoeld op een tijdstip waarop de fotografie meer dan ooit wordt geaccepteerd, want men heeft nog niet beseft hoe glorieus de fotografie heeft gezegevierd als kunst, en over de kunst. == De fotografie verscheen op het toneel als een parvenuachtige activiteit, die zich scheen uit te breiden ten koste van een officieel erkende kunst: de schilderkunst. Voor Baudelaire was de fotografie de ‘doodsvijand’ van de schilderkunst; maar ten slotte werd er een wapenstilstand gesloten, waarbij de fotografie gold als de bevrijder van de schilderkunst. Weston gebruikte de meest gangbare formule om de waakzaamheid van de schilders in slaap te sussen, toen hij in 1930 schreef: ‘De fotografie heeft, of zal ten slotte, een heleboel schilderwerk teniet doen; iets waarvoor de schilder innig dankbaar zou moeten zijn.’ Wanneer de schilderkunst door de fotografie zou zijn bevrijd van de sleur van natuurgetrouwheid, zou ze een hogere taak kunnen nastreven: abstractie.7 Dit mythische verdrag tussen de schilderkunst en de fotografie, dat aan beide het recht verschafte hun afzonderlijke maar gelijkwaardige opdrachten te vervullen en elkaar onderwijl creatief te beïnvloeden, is inderdaad het meest hardnekkige denkbeeld in geschiedwerken en de kritiek van de fotografie. In feite wordt door die legende een groot deel van de geschiedenis van de schilderkunst en de fotografie vervalst. Door de manier waarop de camera de verschijningsvorm van de uiterlijke wereld fixeerde werd de kunstschilder tot nieuwe patronen van picturale compositie en nieuwe onderwerpen geïnspireerd: het aankweken van een voorkeur voor het fragment, belangstelling voor glimpjes van het eenvoudige leven, en studies in vloeiende bewegingen en lichteffecten. De schilderkunst ging daarbij eigenlijk meer met het oog van de camera kijken dan dat ze abstract werd; ze werd (om Mario Praz te citeren) telescopisch, microscopisch en fotoscopisch van structuur. Maar bepaalde schilders hebben hun pogingen om de realistische effecten van de fotografie te imiteren nooit gestaakt. En in plaats van zichzelf te beperken tot realistische voorstellingen en de abstractie aan de schilders over te laten heeft de fotografie alle antinaturalistische verworvenheden van de schilderkunst bijgehouden en in zich opgezogen. == Meer in het algemeen houdt de legende geen rekening met de gulzigheid van de fotografische onderneming. In de transacties tussen schilderkunst en fotografie heeft de fotografie altijd aan het langste eind getrokken. Het feit dat vanaf Delacroix en Turner tot en met Picasso en Bacon schilders foto’s hebben gebruikt als visueel hulpmiddel, wekt geen verbazing, maar niemand zou verwachten dat een fotograaf hulp kreeg van de schilderkunst. Foto’s kunnen worden opgenomen of verwerkt in een schilderij (of een collage, of een assemblage), maar door de fotografie wordt de kunst zelf ingekapseld. Ervaring in het bekijken van schilderijen kan ons van nut zijn om foto’s beter te bekijken. Maar door de fotografie is onze beleving van de schilderkunst afgezwakt. (Baudelaire heeft in meer dan één opzicht gelijk gekregen.) Niemand zal ooit een litho of een gravure van een schilderij – de vroegere populaire methodes van mechanische reproductie – bevredigender of opwindender hebben gevonden dan het schilderij zelf. Maar een foto, die van een interessant detail een autonome compositie maakt en de natuurlijke kleuren in schitterende kleuren verandert, verschaft een nieuw, onweerstaanbaar soort bevrediging. Door haar bestemming is de fotografie ver uitgestegen boven de rol waartoe men haar oorspronkelijk meende te moeten beperken, namelijk een accuratere regis­tratie geven van de werkelijkheid; het werkelijke object valt nu vaak tegen. Door de fotografie is een bepaalde kunstbeleving tot norm geworden die indirect en tweedehands is, en op weer een andere manier intens. (Als men het feit betreurt dat het schilderij is vervangen door de fotoreproductie, hoeft men nog niet mystiekerig te doen over ‘het origineel’ dat zich rechtstreeks tot de toeschouwer richt. Het zien is een gecompliceerde handeling, en geen enkel belangrijk schilderij deelt zijn waarde en kwaliteit mee zonder dat er een soort voorbereiding en onderricht aan is voorafgegaan. Bovendien zijn de mensen die moeite hebben met het bekijken van het origineel als ze er al een fotografische reproductie van hebben gezien, meestal dezelfden die aan het origineel heel weinig zouden hebben afgezien.) Aangezien de meeste kunstwerken (foto’s incluis) thans bekend zijn van fotoreproducties, heeft de fotografie – met de kunstzinnige activiteiten die daarvan zijn afgeleid, en het soort smaak dat van de fotografische smaak is afgeleid – een ingrijpende verandering teweeggebracht in de traditionele schone kunsten en de traditionele normen van smaak, waartoe we ook het begrip ‘kunstwerk’ moeten rekenen. Het criterium voor een kunstwerk wordt steeds afhankelijk van de vraag of het een uniek object is, een origineel werk gemaakt door een individueel kunstenaar. In de moderne schilderkunst wordt voor een groot deel gestreefd naar de eigenschappen van een herhaalbaar object. Ten slotte zijn foto’s zo sterk de overheersende visuele beleving geworden, dat er nu kunstwerken zijn die werden voortgebracht om te worden gefotografeerd. Bij een groot deel van de ‘conceptual art’, bij Christo’s ingepakte landschappen, bij de voorbeelden van ‘land art’ van Walter De Maria en Robert Smithson, is het werk van de kunstenaar voornamelijk bekend geworden door de foto’s ervan die in galerieën en musea hangen; soms zijn ze zo groot van omvang dat ze alleen maar bekend kunnen zijn van een foto (of vanuit een vliegtuig). De foto is dan zelfs niet in schijn bedoeld om ons terug te voeren naar een oorspronkelijke ervaring. Op basis van die veronderstelde wapenstilstand tussen fotografie en schilderkunst werd de fotografie – eerst mopperend, en daarna enthousiast – als schone kunst erkend. Maar de vraag of de fotografie wel of niet kunst is, is in wezen al misleidend. Hoewel de fotografie werken voortbrengt die tot de kunst mogen worden gerekend – er is subjectiviteit voor nodig, ze kan liegen, ze verschaft een soort esthetisch genot – is de fotografie om te beginnen helemaal geen kunstvorm. Evenals de taal is het een medium, waarin (onder meer) kunstwerken worden gemaakt. Van de taal kun je een wetenschappelijke lezing, bureaucratische nota’s, liefdesbrieven, boodschappenlijstjes en het Parijs van Balzac maken. Van de fotografie kun je pasfoto’s, meteorologische foto’s, pornografische foto’s, röntgenfoto’s, trouwfoto’s en het Parijs van Atget maken. Fotografie is geen kunst in de zin van schilderkunst en poëzie, om twee voorbeelden te noemen. Alhoewel de activiteiten van sommige fotografen beantwoorden aan het traditionele idee van de schone kunst als de activiteit van uitzonderlijk begaafde enkelingen die afzonderlijke objecten voortbrengen met een intrinsieke waarde, heeft de fotografie zich van het begin af ook geleend tot de opvatting van kunst dat kunst uit de tijd is. De kracht van de fotografie – en de reden waarom ze zo centraal staat in de huidige esthetische bemoeiingen – ligt hierin dat ze beide kunstfilosofische opvattingen bevestigt. Maar de manier waarop de fotografie maakt dat kunst uit de tijd raakt, zal op de lange duur de doorslag geven. Schilderkunst en fotografie zijn in aanleg geen rivaliserende stelsels om beelden te produceren en te reproduceren, die alleen maar tot een geschikte terreinverdeling hoefden te komen om zich te verzoenen. De fotografie is een avontuur van een andere orde. Hoewel de fotografie op zichzelf geen kunstvorm is, bezit ze de merkwaardige eigenschap dat ze al haar onderwerpen tot kunstwerken maakt. De vraag of de fotografie wel of niet kunst is, wordt irrelevant vanwege het feit dat de fotografie nieuwe ambities voor de kunst inluidt (en die creëert). Ze is het prototype van de karakteristieke stroming die in onze tijd zowel door de modernistische serieuze kunst als door de commerciële kunst wordt aangehangen, namelijk de transformatie van kunst tot metakunst of medium. (Ontwikkelingen als de film, de tv, de video, de op tapes gebaseerde muziek van Cage, Stockhausen en Steve Reich zijn logische uitbreidingen volgens het model van de fotografie.) De traditionele schone kunsten zijn elitair; hun karakteristieke vorm is één enkel werk geproduceerd door een enkeling; ze impliceren dat er een hiërarchie van onderwerpen bestaat, waarbij sommige als belangrijk of diepzinnig of edel worden beschouwd, en andere als onbelangrijk, triviaal of laag-bij-de-gronds. De media zijn democratisch; ze verzwakken de rol van de gespecialiseerde producent of auteur (door gebruik te maken van procédés die zijn gebaseerd op het toeval, of van mechanische technieken die iedereen leren kan; en door het werk te zijn van een collectief of een team); ze beschouwen de hele wereld als materiaal. De traditionele schone kunsten steunen op het onderscheid tussen authentiek en vervalst, tussen origineel en kopie, tussen goede en slechte smaak; de media verdoezelen die verschillen, als ze ze al niet openlijk afschaffen. De schone kunsten gaan ervan uit dat bepaalde ervaringen of onderwerpen een bepaalde betekenis hebben. De media zijn in wezen inhoudsloos (dit is de waarheid achter de beroemde uitspraak van Marshall McLuhan dat het medium zélf de boodschap is); de karakteristieke toon ervan is ironisch, of uitdrukkingloos, of parodiërend. Het is onvermijdelijk dat er steeds meer kunst wordt ontworpen om als foto te eindigen. Paters uitspraak dat alle kunst streeft naar de staat van muziek, zou eens door een modernist moeten worden herschreven. Tegenwoordig streeft alle kunst naar de staat van fotografie. == 5 De oorspronkelijke betekenis van picturaal was natuurlijk de positieve betekenis die door de beroemdste kunstfotograaf uit de negentiende eeuw, Henry Peach Robinson, in zijn boek Pictorial Effort in Photography (1869) werd gepopulariseerd. ‘Zijn systeem bestond erin dat hij alles flatteerde,’ zegt Abbott in haar manifest van 1951, ‘Photography at the Crossroads’. Hoewel ze Nadar, Brady, Atget en Hine prijst als meesters van het fotodocument, wijst ze Stieglitz af als geestelijk erfgenaam van Robinson, de stichter van een ‘hyperpicturale school’ waarin eens te meer ‘de subjectiviteit overheerste’. 6 De pretenties van de fotografie zijn natuurlijk veel ouder. Het prototype voor de thans vertrouwde praktijk waarbij de ontmoeting in de plaats komt van verdichting, objets of situations trouvés in de plaats van gemaakte (of geënsceneerde) objecten, en besluiten in de plaats van krachtsinspanning, is de instantkunst van de fotografie die tot stand komt via de bemiddeling van een apparaat. Vanuit de fotografie kwam voor het eerst het denkbeeld op van een kunst die niet tot stand zou komen via zwangerschap en bevalling, maar door een toevallige ontmoeting (Duchamps theorie van het ‘rendez-vous’). Maar de beroepsfotografen staan veel zwakker in hun schoenen dan hun tijdgenoten van de erkende schone kunsten die door Duchamp zijn beïnvloed; over het algemeen wijzen ze er graag op dat het besluit van een ogenblik een lange training vooronderstelt van gevoeligheid en oog, en blijven ze volhouden dat de fotograaf ondanks de moeiteloosheid van het fotograferen niet minder ambachtsman hoeft te zijn dan de schilder. 7 Valéry verklaarde dat de fotografie dezelfde dienst zou bewijzen aan het schrijven, door de ‘illusoire’ pretentie van de taal dat die ‘de idee van een visueel object met een zekere mate van precisie zou kunnen overbrengen’, te ontmaskeren. Maar schrijvers hoeven niet bang te zijn dat de fotografie ‘uiteindelijk het belang van de kunst van het schrijven zal beperken en haar gaat vervangen’, zegt Valéry in The Centenary of Photography (1929). Als de fotografie ‘ons afraadt om te beschrijven’, zegt hij, dan worden we ‘op die manier herinnerd aan de beperkingen van de taal en krijgen we, als schrijver, de raad om ons instrument toe te passen volgens een manier die beter past bij het ware karakter ervan. De literatuur zou zichzelf zuiveren als zij bepaalde taken overliet aan andere expressie- en productiemedia die die taken veel doeltreffender kunnen vervullen, en zich ging wijden aan de doeleinden die alleen zij kan vervullen (...) waarvan er een [is] de taal te perfectioneren die abstracte gedachten vormt of vertolkt, en een tweede de volledige verscheidenheid van poëtische patronen en klanken te verkennen.’ Het argument van Valéry is niet overtuigend. Hoewel we mogen zeggen dat een foto niets registreert of laat zien of voorstelt, ‘beschrijft’ hij in feite nooit iets; alleen de taal gaat beschrijvend te werk, en die handeling is een gebeurtenis die in de tijd plaatsvindt. Om zijn argument te staven stelt Valéry voor dat we als bewijs een paspoort openslaan; ‘de beschrijving die daarin is neergekrabbeld kan niet de vergelijking doorstaan met de foto die ernaast is vastgeniet. Maar in dit geval gebruiken we beschrijving in haar laagste en armste betekenis; er zijn bij Dickens of Nabokov passages te vinden waarin een gezicht of een lichaamsdeel beter wordt beschreven dan welke foto dat ook zou kunnen. Evenmin pleit het tegen de beschrijvende kracht van de literatuur wanneer Valéry zegt dat ‘de schrijver die een landschap of een gezicht beschrijft, evenveel verschillende voorstellingen zal oproepen als hij lezers heeft, hoe talentvol hij in zijn vak ook mag zijn’. Hetzelfde geldt immers ook voor een foto. Zoals sommigen menen dat het stilstaande fotobeeld de schrijver heeft bevrijd van de plicht om te beschrijven, wordt vaak gemeend dat de film de taak van de romanschrijver om te vertellen of te verhalen naar zich toe heeft getrokken, en daarmee, volgens sommigen, de roman heeft vrijgemaakt voor andere, minder realistische opdrachten. Deze versie van het argument is iets meer aanvaardbaar, want de film is een kunst waarbij de tijd een rol speelt. Maar ze doet onrecht aan de relatie tussen romans en films

2. margin-bottom: 0 !important;} Over het boek ‘Nog altijd domineert Over fotografie het denken over fotografie. De schrijfstijl is vintage Sontag: trefzeker, stoer en stellig. Ze bracht de angsten en ambivalenties die veel mensen voelen tegenover moderne technologie in het algemeen, en fotografie in het bijzonder, messcherp onder woorden. Zelfs nu kun je amper een column, recensie of boek over fotografie lezen waarin Sontag niet wordt aangehaald – zeker wanneer het over foto’s van oorlog, honger of geweld gaat.’ – Lynn Berger in De Correspondent == Over fotografie is een boeiend relaas over wat foto’s eigenlijk zijn, over esthetische en morele problemen waarmee we door hun alomtegenwoordigheid in onze mediacultuur worden geconfronteerd en over de (on)bedoelde effecten van fotografie. Het is een klassiek geworden, baanbrekend onderzoek naar de rol en de betekenis van beelden. Sontag weet het moderne leven zo scherpzinnig te vangen dat kritische vragen niet uit kunnen blijven. == ‘Sontag heeft ons als geen ander geleerd na te denken over de rol en het effect van fotografie in onze tijd. Prachtige essays.’ – Trouw == ‘Een mijlpaal in de reflectie over fotografie. De opstellen over camp en pornografie zijn virtuoos.’ – De Tijd == ‘Over fotografie is het origineelste en meest verlichte boek over dit onderwerp.’ – The New Yorker == ‘Elke pagina roept belangrijke en prikkelende vragen op, en bespreekt die vervolgens op de beste, briljante manier.’ – The New York Times Book Review Over de auteur Geen schrijver was zo typerend voor de Amerikaanse twintigste eeuw als de gemythologiseerde en onbegrepen, gelauwerde en neergesabelde Susan Sontag (1933-2004). Ze schreef romans en dagboeken, maakte films en wordt wereldwijd geroemd om haar scherpzinnige essays. Bij De Arbeiderspers verschenen ook haar essaybundels Tegen interpretatie en Ziekte als metafoor/Aids en zijn metaforen. Van Susan Sontag verschenen bij Uitgeverij De Arbeiderspers: == Over fotografie (essays) Tegen interpretatie (essays) Ziekte als metafoor/Aids en zijn metaforen (essays) == == Over Susan Sontag: == Sontag. Haar leven en werk, Benjamin Moser (biografie)

3. margin-bottom: 0 !important;}

4. margin-bottom: 0 !important;} Een korte bloemlezing van citaten (Opgedragen aan W. B.) == Ik koesterde het vurige verlangen alle schoonheid die zich aan mij voordeed, vast te leggen, en ten slotte werd dat verlangen bevredigd. Julia Margaret Cameron == Ik wil heel graag zo’n aandenken hebben van iedereen die mij lief is op aarde. In dergelijke gevallen is niet alleen de gelijkenis dierbaar, maar ook de associatie en het gevoel van nabijheid dat erin is besloten (...) het feit dat daarin voor altijd de schaduw zelf van die persoon is vastgelegd. Daarin ligt geloof ik de wijding van portretten, en het is helemaal niet monsterlijk van mij – hoewel mijn broers er heftig tegen protesteren – om te zeggen dat ik liever zo’n aandenken zou willen hebben van iemand die ik bemin dan het edelste schilderwerk dat ooit is gemaakt. Elizabeth Barrett (1843, brief aan Mary Russell Mitford) == Je foto is voor iedereen die werkelijk kijkt, een verslag van hoe jij leeft. Al kijk je misschien naar de manier van doen van anderen en laat je je erdoor beïnvloeden, en gebruik je die misschien zelfs om je eigen levensstijl te ontdekken, toch zul je je daar op den duur vrij van moeten maken. Dat bedoelde Nietzsche toen hij zei: ‘Ik heb zojuist Schopenhauer gelezen, nu moet ik hem kwijt zien te raken.’ Hij wist hoe verraderlijk de manier van doen van een ander kon zijn – vooral wanneer die ander de kracht bezit van een rijke levenservaring – als je toelaat dat die zich tussen jezelf en je eigen visie dringt. Paul Strand == Dat de uiterlijke mens een beeld is van de innerlijke mens, en het gezicht het hele karakter uitdrukt en onthult, is een veronderstelling die op zichzelf waarschijnlijk genoeg lijkt, dus veilig om op door te gaan. Bovendien wordt ze nog bevestigd door het feit dat mensen altijd graag iemand te zien krijgen die zich beroemd heeft weten te maken (...) De fotografie (...) verschaft ons de meest volledige bevrediging van onze nieuwsgierigheid. Schopenhauer == Iets als mooi ervaren betekent dat je het noodzakelijk fout moet zien. Nietzsche == Nu kunnen we voor een belachelijk geringe som niet alleen bekend raken met elke beroemde plaats in de wereld, maar ook met bijna iedere bekende Europese figuur. De alomtegenwoordigheid van de fotograaf is een wonderbaarlijk iets. We hebben allemaal de Alpen gezien en we kennen Chamonix en het Mer de Glace uit ons hoofd, al hebben we nog nooit de verschrikkingen van het Kanaal getrotseerd... We zijn de Andes overgetrokken, geland op Tenerife, Japan binnengetrokken; we hebben de Niagara watervallen en de Thousand Isles ‘gedaan’, hebben ‘delight of battle’ geproost met onze gelijken (in winkeletalages), en raadsvergaderingen van de groten der aarde bijgewoond, zijn bekend geworden met koningen, keizers, koninginnen, prima donna’s, lievelingen van het ballet en ‘begenadigde acteurs’. We hebben geesten gezien zonder te beven; oog in oog gestaan met leden van het Koninklijk Huis zonder onze hoed af te nemen; kortom, we hebben door een lens van nog geen 10 cm doorsnee gekeken naar elke pracht en ijdele praal van onze slechte, maar mooie wereld. ‘D. P.’, columnist van Once a Week (Londen, 1 juni 1861) == Men heeft heel juist van Atget opgemerkt dat hij [verlaten Parijse straten] heeft gefotografeerd alsof het plaatsen van misdaad waren. Ook de plaats van een misdaad is verlaten en wordt gefotografeerd met het doel bewijsmateriaal te verzamelen. Bij Atget worden de foto’s het standaardbewijs van historische gebeurtenissen en krijgen ze een verborgen politieke betekenis. Walter Benjamin == Als ik het verhaal in woorden kon vertellen, hoefde ik niet met een camera te sjouwen. Lewis Hine == Ik ging naar Marseille. Een kleine toelage stelde me in staat het hoofd boven water te houden, en ik werkte met plezier. Ik had net de Leica ontdekt. Hij werd het verlengstuk van mijn oog, en ik heb me er nooit meer van laten scheiden sinds ik hem ontdekte. De hele dag zwierf ik op straat, voelde me tot het uiterste gespannen en klaar om toe te springen, vastbesloten het leven te ‘vangen’ – het op heterdaad vast te leggen, terwijl het bezig was geleefd te worden. Bovenal snakte ik ernaar om binnen de begrenzingen van één enkele foto de hele essentie te pakken te krijgen van een situatie die bezig was zich voor mijn ogen te ontrollen. Henri Cartier-Bresson == HET IS MOEILIJK TE ZEGGEN WAAR U OPHOUDT EN DE CAMERA BEGINT De Minolta SLR 35 maakt dat u bijna zonder inspanning de wereld om u heen kunt vangen. Of de wereld die in u leeft, kunt uiten. Hij ligt prettig in de hand. Uw vingers komen vanzelf op de juiste plaats terecht. Alles werkt zo soepel dat de camera een deel van uzelf wordt. U hoeft nooit uw blik van de zoeker af te wenden om iets bij te regelen. U kunt u dus helemaal concentreren op het maken van de foto... En u kunt naar hartelust de grenzen van uw verbeelding ver­kennen met een Minolta. Meer dan 40 lenzen in de technisch sublieme Rokkor-X- en Minolta/Celtic-systemen zor­gen ervoor dat u afstanden overbrugt of een spectaculair ‘fisheye’-panorama vangt... == MINOLTA WANNEER U EN DE CAMERA ÉÉN ZIJN Advertentie (1976) == Ik fotografeer dingen die ik niet wil schilderen en ik schilder dingen die ik niet kan fotograferen. Man Ray == De camera laat zich slechts met geweld dwingen om te liegen; in de grond is het een eerlijk medium. Een fotograaf zal dus veel waarschijnlijker de natuur benaderen in een geest van nieuwsgierigheid en verbondenheid dan met de brutale flair van iemand die zichzelf betitelt als ‘kunstenaar’. De moderne visie, de nieuwe manier van leven, is gebaseerd op een eerlijke benadering van alle problemen, of ze nu van morele of esthetische aard zijn. Valse façades voor gebouwen, valse normen in de moraal, allerlei uitvluchten en huichelarij, moeten en zullen worden afgedankt. Edward Weston == Ik tracht via een groot deel van mijn werk alle dingen te bezielen – zelfs zogenaamd ‘onbezielde’ objecten – met de geest van de mens. Ik ben geleidelijk steeds meer gaan beseffen dat die uitermate animistische projectie uiteindelijk voortkomt uit mijn diepe angst en bezorgdheid over de toenemende mechanisatie van het leven van de mens, en de daaruit voortvloeiende pogingen om de individualiteit uit te roeien in alle sectoren van de menselijke activiteit – een proces dat in zijn totaliteit een van de dominerende uitingen is van onze militair-industriële samenleving (...) Een creatieve fotograaf maakt de menselijke inhoud vrij uit de objecten, en schenkt menselijkheid aan de onmenselijke wereld om hem heen. Clarence John Laughlin == Tegenwoordig kun je alles fotograferen. Robert Frank == Ik werk altijd het liefst in de studio. Die isoleert de mensen van hun omgeving. Ze worden in zekere zin symbolen van zichzelf. Ik heb vaak het gevoel dat mensen bij me komen om gefotografeerd te worden zoals ze naar een dokter zouden gaan of naar een waarzegger: om uit te vinden hoe ze zijn. Ze zijn dus van mij afhankelijk. Ik moet ze erbij halen. Anders valt er niets te fotograferen. Er moet een bepaalde geconcentreerdheid van mij uitgaan zodat ze erbij betrokken raken. Soms wordt die concentratie zo sterk dat we geen geluid meer horen in de studio. De tijd staat stil. We beleven samen een korte, intense intimiteit. Maar het is onverdiend. Het heeft geen verleden... en geen toekomst. En wanneer het poseren is afgelopen – wanneer de foto klaar is – blijft er niets meer over dan de foto... de foto en een zekere verlegenheid. Ze gaan weg... en ik ken hen niet. Ik heb nauwelijks gehoord wat ze zeiden. Als ik ze een week later ergens in een kamer zou ontmoeten, verwacht ik niet dat ze me zouden herkennen. Omdat ik het gevoel heb dat ik er niet echt bij was. Dat wil zeggen dat deel van me dat in de foto zat... er nu in zit. En de foto’s bezitten voor mij een realiteit die de mensen missen. Ik ken hen via de foto’s. Misschien ligt dat in de aard van een fotograaf. Ik ben er nooit echt in verwikkeld. Ik hoef niet echt iets te weten. Het is allemaal een kwestie van herkennen. Richard Avedon == De daguerreotypie is niet alleen maar een middel om de natuur te tekenen (...) [ze] geeft haar de macht zichzelf te reproduceren. Louis Daguerre (1838, uit een circulaire om geldschieters aan te trekken) == Nooit lijken de scheppingen van de mens of de natuur grootser dan op een foto van Ansel Adams, en de kijker wordt soms sterker getroffen door een foto van hem dan door het natuurlijke object waarnaar het is gemaakt. Reclametekst voor een boek met foto’s van Adams (1974) == DEZE FOTO, DIE IS GENOMEN MET DE POLAROID SX-70, MAAKT DEEL UIT VAN DE COLLECTIE VAN HET MUSEUM OF MODERN ART. Het is een werk van Lucas Samaras, een van Amerika’s meest vooraanstaande kunstenaars. Het behoort tot een van de belangrijkste kunstverzamelingen ter wereld. Het is tot stand gekomen door het gebruik van het meest verfijnde direct-klaarfotosysteem ter wereld, de Polaroid SX-70 Landcamera. Zo’n zelfde camera is in het bezit van nog miljoenen andere mensen. Een camera van een buitengewoon hoge kwaliteit en soepelheid die een instelbereik heeft van oneindig tot 25 cm... Samaras’ kunstwerk met de SX-70, zelf een kunstwerk. Reclametekst (1977) == De meeste van mijn foto’s zijn meevoelend, vriendelijk en persoonlijk. Ze laten de kijker in zekere zin zichzelf zien. Ze willen geen preek houden. En ze trachten zichzelf niet als kunst te presenteren. Bruce Davidson == In de kunst worden nieuwe vormen geschapen door randvormen te canoniseren. Viktor Shklovsky == (...) is er een nieuwe industrie opgekomen die er heel wat toe bijdraagt om de domheid te staven in haar bijgeloof, en alles wat er van het Franse genie misschien nog aan goddelijks is overgebleven, te vernietigen. De menigte, die afgoden wil aanbidden, kiest voor zichzelf een ideaal dat haar waard is en bij haar aard past; dat is volkomen begrijpelijk. Voor zover het de schilder- en beeldhouwkunst betreft, luidt het gangbare credo van het fijnere publiek, vooral in Frankrijk (...): ‘Ik geloof in de Natuur, en ik geloof alleen maar in de Natuur (daar bestaan goede redenen voor). Ik geloof dat de Kunst niets anders kan en mag zijn dan de exacte reproductie van de Natuur (...) Een industrie die ons een product zou kunnen verschaffen dat identiek is met de Natuur, zou dus de meest absolute kunst zijn.’ Een wraakzuchtige God heeft de wensen van de menigte ingewilligd. Daguerre was zijn Messias. En nu zegt het publiek tegen zichzelf: ‘Aangezien de fotografie ons iedere waarborg van exactheid verschaft die we maar wensen kunnen (en dat geloven ze ook nog, de idioten!) zijn fotografie en Kunst een en hetzelfde ding.’ Vanaf dat ogenblik rees onze ellendige samenleving als één Narcissus op, om zich te vergapen aan haar banale beeltenis op een stukje metaal (...) De een of andere democratische schrijver had dit als een goedkope methode horen te zien om onder de mensen een afkeer te zaaien van geschiedenis en schilderkunst. (...) Baudelaire == Het leven is niet zelf de realiteit. Wij zijn het die stenen en kiezels tot leven brengen. Frederick Sommer == De jonge kunstenaar heeft, steen voor steen, de kathedralen van Straatsburg en Reims vastgelegd in meer dan honderd verschillende afdrukken. Dankzij hem zijn we op alle kerktorens geklommen (...) wat we nooit met onze eigen ogen hadden kunnen ontdekken, heeft hij voor ons gezien (...) Men zou bijna denken dat de heilige kunstenaars van de Middeleeuwen hadden voorzien dat de daguerreotypie zou worden uitgevonden toen ze hun beelden en reliëfs zo hoog plaatsten dat enkel de vogels die om de torenspitsen heen cirkelden de gedetailleerdheid en volmaaktheid ervan konden bewonderen. (...) De hele kathedraal is laag voor laag herbouwd in verrukkelijke effecten van zonlicht, schaduwen en regen. M. Le Secq heeft hiermee een monument voor zichzelf gebouwd. H. de Lacretelle in La Lumière, 20 maart 1852 == De behoefte om de dingen ruimtelijk en menselijk ‘dichterbij’ te brengen, is tegenwoordig bijna een obsessie geworden, net als de neiging om de unieke of vluchtige hoedanigheid van een bepaalde gebeurtenis te negeren door haar fotografisch te reproduceren. Er bestaat een steeds toenemende dwang om het object fotografisch te reproduceren, in close-up... Walter Benjamin == Het is geen toeval dat de fotograaf net zomin fotograaf wordt als de leeuwentemmer een temmer van leeuwen. Dorothea Lange == Als ik alleen maar nieuwsgierig was, zou het heel moeilijk zijn om tegen iemand te zeggen: ‘Ik wil bij jou thuis komen en ik wil dat je met me praat en me je levensgeschiedenis vertelt.’ Ik bedoel maar dat de mensen zouden vragen: ‘Ben je gek?’ Plus dat ze behoorlijk achterdochtig zouden worden. Maar de camera is een soort vergunning. Een heleboel mensen willen juist zo veel aandacht krijgen en het is ook een redelijk soort aandacht om te krijgen. Diane Arbus == (...) Opeens viel er naast me een jongetje op de grond. Toen besefte ik dat de politie geen waarschuwingschoten vuurde. Ze schoten rechtstreeks op de menigte. Er vielen meer kinderen (...) Ik begon foto’s te maken van het jongetje dat vlak naast me lag te sterven. Er stroomde bloed uit zijn mond en een paar kinderen knielden naast hem neer en probeerden de bloedstroom te stelpen. Toen begonnen een paar kinderen te schreeuwen dat ze me zouden vermoorden (...) Ik smeekte hen om me met rust te laten. Ik zei dat ik een verslaggever was en daar aanwezig was om verslag uit te brengen van wat er gebeurde. Een meisje raakte me aan het hoofd met een steen. Ik was duizelig, maar stond nog op beide benen. Toen werden ze redelijk en een paar leidden me weg. Al die tijd cirkelden er helikopters boven ons en klonk het geluid van schieten. Het was net een droom. Een droom die ik nooit zal vergeten. Uit het verslag van Alf Khumalo, een zwarte reporter van de Johannesburg Sunday Times, over het uitbreken van rellen in Soweto, Zuid-Afrika, gepubliceerd in The Observer, (Londen), zondag 20 juni 1976 == Fotografie is de enige ‘taal’ die in de hele wereld wordt verstaan, en doordat ze alle volken en culturen overbrugt, vormt ze een band tussen de grote familie van alle mensen. Los van politieke invloeden geeft ze, overal waar mensen zijn, een waarheidsgetrouwe weergave van leven en gebeurtenissen, laat ons delen in de wanhoop van anderen, en werpt een verhelderend licht op politieke en sociale omstandigheden. We worden ooggetuige van de menselijkheid en de onmenselijkheid van het mensdom (...) Helmut Gernsheim (Creative Photography, 1962) == Fotografie is een systeem van visuele montage. In de grond komt het erop neer dat je een kader plaatst om een deel van je eigen gezichtskegel, terwijl je je op het juiste moment op de juiste plaats bevindt. Net als schaken of schrijven is het een kwestie van kiezen uit bepaalde mogelijkheden, alleen is in het geval van de fotografie het aantal mogelijkheden niet begrensd, maar eindeloos. John Szarkowski == Soms stelde ik mijn camera op in een hoek van de kamer, ging er een eindje vandaan zitten met een afstandsbediener in mijn hand, en keek naar onze mensen, terwijl mr. Caldwell met hen praatte. Het duurde soms wel een uur voor hun gezichten of gebaren ons datgene opleverden wat we tot uiting probeerden te brengen, maar op het moment dat dat plaatsvond, was de scène op film gevangen voor ze wisten wat er gebeurd was. Margaret Bourke-White == De foto van burgemeester William Gaynor van New York op het moment dat hij in 1910 door een moordenaar wordt doodgeschoten. De burgemeester stond op het punt aan boord van een schip te gaan voor een vakantie in Europa, toen er een Amerikaanse persfotograaf aankwam. Hij verzocht de burgemeester te poseren voor een foto en toen hij zijn fototoestel ophief, werden er uit de menigte twee schoten afgevuurd. Te midden van de verwarring bewaarde de fotograaf zijn kalmte en zijn foto van de met bloed bespatte burgemeester die schuin wegzakt in de armen van een adjudant, is fotografische geschiedenis geworden. Een onderschrift in Click: A Pictorial History of the Photograph (1974) == Ik heb onze wc-pot gefotografeerd, die glanzend geëmailleerde bak met zijn bijzondere schoonheid (...) Iedere sensuele welving van de ‘goddelijke menselijke gestalte’ was hier aanwezig, maar zonder de onvolmaaktheden ervan. Nooit hebben de Grieken een belangrijkere vervulling van hun cultuur beleefd: met zijn voorwaartse golving van subtiel voortschrijdende contouren deed het me op de een of andere manier denken aan de Nikè van Samothrake. Edward Weston == Goede smaak komt in een technologische democratie ten slotte neer op niets anders dan een smaakvooroordeel. Als de kunst alleen nog maar goede of slechte smaak voortbrengt, heeft ze volledig gefaald. Op het punt van smaakanalyse is het net zo gemakkelijk om je goede of slechte smaak te laten blijken uit de keuze van het soort koelkast, tapijt of gemakkelijke stoel bij je thuis. Wat goede camerakunstenaars nu trachten te doen is de kunst uittillen boven het niveau van alleen maar smaak. De camerakunst moet helemaal ontbloot zijn van logica. Dat vacuüm moet er zijn opdat de kijker er zijn eigen logica op kan toepassen en het werk zichzelf in feite creëert voor de ogen van de kijker. Zo wordt het een rechtstreekse weerspiegeling van het bewustzijn, de logica, de moraal, de ethiek en de smaak van de kijker. Het werk moet ten opzichte van het modelbeeld van zichzelf waarmee de kijker leeft, fungeren als een terugkoppelingsmechanisme. Les Levine (‘Camera Art’ in Studio International, juli/augustus 1975) == Vrouwen en mannen – het is een onmogelijk onderwerp, omdat er geen antwoorden op kunnen bestaan. We kunnen alleen maar stukjes en beetjes van de oplossing vinden. En deze kleine map bevat slechts zeer ruwe schetsen van waar het allemaal om gaat. Misschien zijn we vandaag bezig het zaad te planten voor een eerlijker verhouding tussen vrouwen en mannen. Duane Michals == ‘Waarom bewaren mensen foto’s?’ ‘Waarom? Joost mag het weten! Waarom bewaren mensen dingen – rommel – afval, vodjes en restjes. Ze doen het nu eenmaal – meer heeft het niet te betekenen!’ ‘Tot op zekere hoogte ben ik het met je eens. Er zijn mensen die dingen bewaren. Er zijn ook mensen die alles meteen weggooien als ze ermee klaar zijn. Dat is inderdaad een kwestie van temperament. Maar ik heb het nu speciaal over foto’s. Waarom zou iemand juist foto’s bewaren?’ ‘Dat heb ik al gezegd. Alleen maar omdat ze niets weggooien. Of anders omdat het hen aan iets herinnert –’ Poirot sprong als het ware op dat woord af. ‘Precies. Het herinnert hen aan iets. Nu moeten we weer vragen waarom? Waarom zou een vrouw een jeugdportret van zichzelf willen bewaren? Ik kan je zeggen dat de eerste en voornaamste reden ervan ijdelheid is. Ze was vroeger een knap meisje en ze bewaart een foto van zichzelf om niet te vergeten hoe knap zij toen was. Het montert haar op wanneer de spiegel haar de onaangename waarheid vertelt. Ze zegt misschien tegen een vriendin, “Kijk, zo zag ik eruit toen ik achttien was...”, en dan zucht ze... Ben je het met me eens?’ ‘Zeker... zeker, ik zou zeggen dat dat wel klopt.’ ‘Dat is dus reden nr. 1. IJdelheid. En nu reden nr. 2. Een kwestie van gevoel.’ ‘Is dat niet hetzelfde?’ ‘Nee nee, niet helemaal. Uit gevoelsoverwegingen kom je er namelijk toe niet alleen je eigen portret te bewaren, maar ook dat van iemand anders... Een foto van je getrouwde dochter als klein kind op het haardkleedje met een boel tule om zich heen... Soms hoogst pijnlijk voor de persoon in kwestie, maar moeders houden daar nu eenmaal van. En zoons en dochters bewaren vaak foto’s van hun moeder, vooral als ze op betrekkelijk jeugdige leeftijd is overleden. “Dit is mijn moeder als jong meisje.” ’ ‘Ik begin te begrijpen waar je heen wilt, Poirot.’ ‘En er is mogelijk nog een derde categorie. Geen ijdelheid, geen sentimentaliteit, geen liefde – maar misschien wel haat – wat denk je daarvan?’ ‘Haat?’ ‘Ja. Om de wraakzucht levend te houden. Iemand die je heeft beledigd – zou je daar niet een foto van kunnen bewaren om je eraan te herinneren?’ Agatha Christie uit Mrs. McGinty’s Dead (1951) == Eerder op de dag had een commissie die voor die taak was aangewezen, bij het aanbreken van de dag het lijk ontdekt van Antonio Conselheiro. Het lag in een van de hutten bij het prieel. Nadat er een ondiepe laag aarde was weggenomen, kwam het lijk te voorschijn, gewikkeld in een armzalige lijkwade – een smerig laken – waar vrome handen een paar verwelkte bloemen op hadden gestrooid. Daar, op een rieten mat, lag nu het stoffelijk overschot van de ‘beruchte, barbaarse agitator’... Ze groeven het lijk voorzichtig uit, omdat het een kostbare relikwie was – de enige prijs, de enige oorlogsbuit, die dit conflict te bieden had! – en gingen zo behoedzaam mogelijk te werk om te zorgen dat het niet uiteen zou vallen... Daarna fotografeerden ze het lijk en stelden een beëdigde verklaring op in de juiste bewoordingen, ter vaststelling van de identiteit; want het hele volk moest er grondig van worden overtuigd dat er eindelijk met de verschrikkelijke aartsvijand was afgerekend. Euclides da Cunha uit Os sertoes (1902) == Mensen gaan nog steeds door met elkaar te vermoorden, want ze hebben nog steeds niet begrepen hoe ze moeten leven en waarom ze leven; politici schijnen niet te kunnen beseffen dat de aarde een entiteit is. Toch is de televisie (Telehor) uitgevonden: de ‘Vertekijker’ – morgen zullen we in staat zijn in het hart van onze naaste te blikken, overal aanwezig en toch alleen te zijn; met miljoenen tegelijk worden er plaatwerken, kranten en tijdschriften gedrukt. De ondubbelzinnigheid van de realiteit, de waarheid in de situatie van alledag is er voor alle klassen. Het besef van de zindelijkheid van het optische, de gezondheid van het zichtbare, sijpelt langzaam door. László Moholy-Nagy (1925) == Naarmate ik vorderde met mijn project, werd het duidelijk dat de plaats die ik uitkoos om te fotograferen in feite onbelangrijk was. Die speciale plek verschafte me enkel een excuus om werk te produceren (...) je kunt alleen dat zien wat je bereid bent om te zien – wat op dat speciale moment de weerspiegeling is van jouw geest. George Tice == Ik maak foto’s om te ontdekken hoe iets er op de foto uit zal zien. Garry Winogrand De Guggenheimtrips waren net uitgebreide schatgraverijen, met of en toe een foute aanwijzing tussen de goede. We werden door vrienden altijd naar hun eigen favoriete bezienswaardigheden of uitzichten of bergformaties geleid. Soms werd zo’n tip beloond met een echte Weston; soms bleek het aangeprezen object een flop te zijn... en reden we kilometers lang zonder beloning. In die tijd was ik al zo ver dat ik geen plezier meer had in landschappen die niet in staat waren te zorgen dat Edward zijn camera te voorschijn haalde. Hij riskeerde dus niet veel wanneer hij achteroverleunde en zei: ‘Ik slaap niet. Ik geef alleen mijn ogen wat rust.’ Hij wist dat mijn ogen tot zijn dienst stonden, en dat ik op het moment wanneer er iets opdook dat ‘Weston­achtig’ leek, de auto zou stilzetten om hem wakker te maken. Charis Weston (geciteerd door Ben Maddow in Edward Weston: Fifty Years [1973]) == DE POLAROID SX-70. HIJ LAAT JE NIET MET RUST. OPEENS ZIE JE OVERAL WAAR JE KIJKT EEN FOTO... Je drukt op het rode elektrische knopje. Rrrrr... hoesj... en daar is ie. Je ziet je foto tot leven komen, steeds duidelijker, steeds gedetailleerder, tot je een paar minuten later een afdruk hebt die net zo echt is als het leven. Algauw neem je mitrailleurshots – met een snelheid van 11/2 seconde per foto! – op zoek naar een nieuwe hoek, of om ter plaatse kopieën te maken. De SX-70 wordt een deel van jezelf, terwijl hij moeiteloos door het leven glijdt... Advertentie (1975) == (...) wij bekijken de foto, of het schilderij aan onze muur, als het onderwerp zelf (de man, het landschap, enzovoort) dat is afgebeeld. Dit hoeft niet altijd zo te zijn geweest. We zouden ons gemakkelijk mensen kunnen voorstellen die niet deze relatie hadden tot zulke afbeeldingen. Die bijvoorbeeld een afkeer zouden hebben van foto’s, omdat een gezicht zonder kleur, en misschien zelfs een gezicht in verkleinde proporties, hen zou treffen als iets onmenselijks. Wittgenstein == IS HET EEN DIRECTKLAARFOTO VAN... de destructieproef van een as? de vermenigvuldiging van een virus? een laboratoriuminstallatie die we mogen vergeten? de plaats van de misdaad? het oog van een zeeschildpad? de verkoopgrafiek van een rayon? chromosoomafwijkingen? bladzij 173 van Gray’s Anatomie? de uitleg van een elektrocardiogram? convergerende lijnen van een mezzotint? de driemiljoenste postzegel van 8 c met Eisenhower erop? een haarlijnfractuur van de vierde rugwervel? een kopie van die onvervangbare 35 mm dia? uw nieuwe diode, 13 maal vergroot? een metallografie van vanadiumstaal? een verkleinde letter voor een blauwproef? een vergrote lymfknoop? de uitslag van een elektroforese? de slechtste occlusie ter wereld? de mooist gereguleerde occlusie ter wereld? Zoals u uit de lijst kunt zien (...) komt er geen eind aan het materiaal dat moet worden geregistreerd. Maar zoals u gelukkig kunt zien uit de onderstaande lijst van Polaroid Landcamera’s, is het aantal fotografische registraties dat u ermee kunt krijgen ook bijna onbegrensd. En aangezien u uw opname onmiddellijk te zien krijgt, kunt u meteen een nieuwe opname maken als er iets mocht ontbreken (...) Advertentie (1976) == Een object dat spreekt van het verlies, de vernietiging en het verdwijnen van objecten. Spreekt niet over zichzelf. Spreekt over andere. Zal het ze kunnen omvatten? Jasper Johns == Belfast, Noord-Ierland – De inwoners van Belfast kopen bij honderden tegelijk ansichtkaarten van de kwellingen van hun stad. De meest populaire ansicht is van een jongen die een steen gooit naar een Britse tank (...) andere kaarten laten uitgebrande huizen zien, troepen in gevechtspositie in de straten van de binnenstad, en kinderen die spelen tussen rokend puin. In de drie zaken van Gardener kost één kaart ongeveer 25 dollarcent. ‘Zelfs voor die prijs komen de mensen ze in pakjes van vijf of zes tegelijk kopen,’ zei Rose Lehane, de bedrijfsleidster in een van de winkels. Mevrouw Lehane vertelde dat er in vier dagen bijna duizend kaarten waren verkocht. Aangezien er in Belfast weinig toeristen zijn, zei ze, zijn de meeste kopers mensen van hier, voor het grootste deel jonge mannen die ze als ‘aandenken’ willen hebben. Neil Shawcross, een inwoner van Belfast, kocht twee complete sets kaarten, met als verklaring: ‘Ik vind het in­teressant als herinnering aan deze tijd en ik koop ze voor als mijn twee kinderen groot zijn.’ ‘Het is een goed ding voor de mensen dat die kaarten er zijn,’ zei Alan Gardener, een van de directeuren van het concern. ‘Er zijn hier in Belfast te veel mensen die de situatie het hoofd proberen te bieden door hun ogen te sluiten en te doen alsof er niets aan de hand is. Misschien worden ze door zoiets als dit geprikkeld om weer te kijken.’ ‘We hebben een boel geld verloren door de onlusten, met die bommen en brandstichtingen in onze winkels,’ voegde de heer Gardener eraan toe. ‘Als we een beetje geld terug kunnen krijgen van de onlusten, vind ik het best.’ Uit The New York Times, 29 oktober 1974 (‘Postcards of Belfast Strife Are Best-Sellers There’) == Fotografie is een middel om dingen weer te geven die iedereen kent zonder erop te letten. Mijn foto’s zijn bedoeld om iets voor te stellen dat je niet ziet. Emmet Gowin == De camera is een doodgemakkelijke manier om die andere werkelijkheid te ontmoeten. Jerry N. Uelsmann == Oswiecim, Polen – Bijna 30 jaar nadat het concentratiekamp Auschwitz werd gesloten, schijnt de verschrikking van die plek te zijn verminderd door de kraampjes met souvenirs, de reclameborden voor Pepsi-Cola en de toeristische sfeer. Ondanks de koude herfstregen wordt Auschwitz elke dag bezocht door duizenden Polen en een aantal buitenlanders. De meesten zijn volgens de laatste mode gekleed en duidelijk te jong om zich de Tweede Wereldoorlog te kunnen herinneren. Ze drommen door de vroegere gevangenbarakken, gaskamers en verbrandingsovens, kijken vol belangstelling naar afgrijselijke uitstallingen, zoals een enorme vitrine vol mensenhaar, dat door de SS werd gebruikt om stoffen van te maken... Bij de souvenirkraampjes kunnen de bezoekers een stel Auschwitzspeldjes kopen met een Pools of Duits opschrift, of ansichten met afbeeldingen van gaskamers en crematoria, of zelfs ballpoints van Auschwitz waarop je dezelfde foto’s ziet, als je ze tegen het licht houdt. Uit The New York Times, 3 november 1974 (‘At Auschwitz, a Discordant Atmosphere of Tourism’) == De media hebben de plaats ingenomen van de wereld van vroeger. Zelfs als we die oude wereld willen terugvinden, kunnen we dat alleen maar bereiken door een grondige studie te maken van de manier waarop de media die wereld hebben opgeslokt. Marshall McLuhan == (...) Veel bezoekers waren van het land gekomen, en sommigen, die niet wisten hoe je je in een stad gedraagt, spreidden kranten uit op het asfalt aan de overkant van de paleisgracht, pakten hun thuis klaargemaakte hapje en hun eetstokjes uit, en zaten daar gezellig te eten en te praten terwijl de menigte met een boog om hen heen liep. De Japanse verslaving aan het maken van foto’s bereikte een koortsachtig hoogtepunt, geïnspireerd door de verheven achtergrond van de paleistuinen. Als je afging op het voortdurende geklik van de sluiters, zou je menen dat niet alleen elk aspect van iedere aanwezige, maar ook van elk blaadje en grassprietje op de gevoelige plaat werd vastgelegd. Uit The New York Times, 3 mei 1977 (‘Japan Enjoys 3 Holidays of “Golden Week” by Taking a 7-Day Vacation from Work’) == Ik maak altijd in gedachten foto’s bij wijze van oefening. Minor White == Van alle dingen zijn daguerreotypen bewaard gebleven (...) de afdrukken van alles wat bestaan heeft, leven nog verspreid over verschillende zones van de oneindige ruimte. Ernest Renan == Deze mensen leven voor de tweede keer in druk, net zo intens als toen hun beeld gevangen werd op de oude droge platen van zestig jaar geleden (...) Ik loop door hun straatjes, sta in hun kamers en schuurtjes en werkplaatsen, kijk door hun raam naar binnen en naar buiten. En ook zij lijken zich van mijn aanwezigheid bewust te zijn. Ansel Adams (Uit het voorwoord voor Jacob A. Riis: Photographer and Citizen [1974]) == Zo hebben we in de fotocamera de meest betrouwbare hulp voor het begin van een objectieve kijk op de dingen. Iedereen zal worden gedwongen om te zien wat optisch waar is en in zijn eigen termen kan worden verklaard, voor hij eventueel tot een subjectief standpunt komt. Hierdoor zullen we het picturale associatiepatroon van de verbeelding kunnen afschaffen dat eeuwenlang een monopoliepositie heeft ingenomen en dat op ons netvlies was gestempeld door de grote individuele schilders. Wat dat betreft zijn we – in het verloop van een kleine honderd jaar fotografie en twee decennia filmen – geweldig veel rijker geworden. We zouden kunnen zeggen dat we de wereld met volkomen verschillende ogen zien. Niettemin is het totale resultaat tot op heden nog niet veel meer dan een visuele encyclopedische prestatie. Dat is niet genoeg. We willen systematisch gaan produceren, aangezien het voor het leven belangrijk is dat we nieuwe relaties creëren. László Moholy-Nagy (1925) == Iedereen die weet hoeveel waarde familieliefde bij de lagere klassen heeft, en die bij de arbeider op de schoorsteenmantel het rijtje portretten heeft zien staan (...) zal het misschien met mij eens zijn dat als tegenwicht tegen de sociale en industriële tendensen die, dag in dag uit, de gezondere familiegevoelens ondermijnen, de sixpennyfoto meer doet voor de armen dan alle filantropen ter wereld. Macmillan’s Magazine (Londen), september 1871 == Wie zou er volgens hem een directklaarfilmcamera kopen? Dr. Land zei dat hij verwacht dat de huisvrouw vermoedelijk een goede klant zal worden. ‘Het enige dat ze moet doen, is de camera richten en op de sluiterknop drukken, en binnen enkele minuten kan ze het schattige moment of misschien het verjaarspartijtje van haar kind opnieuw beleven. Dan is er nog een groot aantal mensen die liever foto’s hebben dan een ingewikkelde uitrusting. Golf- en tennisfans kunnen hun swing op de juiste waarde schatten, door hem direct erna herhaald te zien; de industrie, scholen en andere sectoren waar onmiddellijke playback, gecombineerd met een gemakkelijk te bedienen apparaat, van nut zou kunnen zijn (...) De grenzen van Polavision zijn even ruim als uw verbeelding. De toepassingen die men kan vinden voor deze en toekomstige Polavisioncamera’s zijn eindeloos. Uit The New York Times, 8 mei 1977 (‘A Preview of Polaroid’s New Instant Movies’) == De meeste moderne reproducenten van het leven, zelfs de camera, hebben er in feite een hekel aan. We slokken het kwaad naar binnen, en verslikken ons in het goede. Wallace Stevens == De oorlog had mij, als soldaat, in het hart van een mechanische sfeer geworpen. Hier ontdekte ik de schoonheid van het fragment. Ik voelde een nieuwe realiteit in het detail van een machine, in het doodgewone object. Ik probeerde de plastische waarde te ontdekken van die fragmenten van ons moderne leven. Ik vond ze terug op het filmdoek in de close-ups van voorwerpen die indruk op me hadden gemaakt en mij beïnvloedden. Fernand Léger (1923) == 575.20 GEBIEDEN VAN DE FOTOGRAFIE astrofotografieWw@Wluchtfotografie candidfotografieW1@1macrofotografie chronofotografieWW wmicrofotografie cinefotomicrografieWwminiatuurfotografie cinematografieWW1w1pyrofotografie cystofotografieWW1w1radiofotografie fonofotografieWWww1radiografie fotochromieWwwwwWröntgenfotografie fotogrammetrieW1W11sculptografie fotomicrografieW11W1skiagrafie fotospectroheliografieWspectrofotografie fototopografieWwwwWspectroheliografie fototypieWwwwww1Wstroboscopische fotografie fototypografieWww1Wtelefotografie heliofotografieWw11Wuranofotografie infraroodfotografie Uit Roget’s International Thesaurus, 3e druk == In het voorjaar van 1921 werden in Praag twee foto-automaten geïnstalleerd, die kort daarvoor in het buitenland waren uitgevonden. Op één vel kreeg je zes, of tien, of zelfs meer foto’s van dezelfde persoon. Toen ik met zo’n serie foto’s bij Kafka kwam, zei ik opgewekt: ‘Voor een paar kronen kun je je van alle kanten laten fotograferen. Dat toestel is een gemechaniseerde “ken-uzelf”.’ ‘Je bedoelt “misken-uzelf”!’ zei Kafka met een glimlachje. Ik protesteerde: ‘Wat bedoel je? De camera liegt toch niet?’ ‘Hoe kom je daarbij?’ Kafka hield zijn hoofd schuin. ‘De fotografie bindt de blik aan het oppervlak. Daardoor wordt het verborgen wezen verduisterd dat als een spel van licht en schaduw door de omtrekken van de dingen heen glanst. Zelfs met de sterkste lenzen kun je dat niet te pakken krijgen. Je moet er op het gevoel naar tasten. Die automatische camera maakt niet dat het menselijk oog verveelvoudigd wordt, maar geeft alleen maar de kijk van een fantastisch vereenvoudigd vliegenoog.’ Gustav Janouch uit Gespräche mit Kafka == Het leven verschijnt altijd volledig aanwezig langs de opperhuid van zijn lichaam: vitaliteit die klaar ligt om helemaal te voorschijn te worden geknepen door het moment te fixeren, een korte vermoeide glimlach te registreren, een trilling van de hand, de kortstondige bundel zonlicht vanachter de wolken. En geen enkel werktuig, behalve de camera, is in staat zulke gecompliceerde vluchtige reacties vast te leggen en de volle glorie van het moment uit te drukken. Geen hand kan het uitdrukken, omdat de geest de onverminkte waarheid van een ogenblik niet lang genoeg kan vasthouden om de langzame vingers de gelegenheid te geven om grote hoeveelheden met elkaar in verband staande details te noteren. De impressionisten hebben vergeefs geprobeerd die notering te bereiken. Want, of dat nu bewust of onbewust gebeurde, zij streefden ernaar om met hun lichteffecten de waarheid van het ogenblik aan te tonen; het impressionisme heeft steeds getracht het wonder van het hier en nu te fixeren. Maar de kortstondige lichteffecten ontglipten hun terwijl ze druk bezig waren met analyseren; en hun ‘impressie’ blijft gewoonlijk een serie impressies die op elkaar zijn gelegd. Stieglitz liet zich beter leiden. Hij stapte regelrecht naar het apparaat dat voor hem was gemaakt. Paul Rosenfeld == De camera is mijn werktuig. Daarmee geef ik een bestaansreden aan alles om me heen. André Kertész == Een dubbele daling van niveau, of een methode om naar beneden te nivelleren, met een dubbele bodem Met de daguerreotypie zal iedereen in staat zijn zijn portret te laten maken – vroeger was dat alleen weggelegd voor de prominenten; en tegelijk wordt er van alles gedaan om te maken dat we er allemaal hetzelfde uitzien, zodat we maar één portret nodig zullen hebben. Kierkegaard (1854) == Foto maken van kaleidoscoop William H. Fox Talbot (notitie in een manuscript gedateerd 18 februari 1839) ==

5. margin-bottom: 0 !important;} Melancholieke objecten De fotografie geniet de twijfelachtige eer dat ze de meest realistische, en dus gemakkelijkste is van de kopiërende kunsten. In feite is het de enige kunst die erin is geslaagd de grootste, honderd jaar oude bedreiging van een surrealistische machtsovername van de moderne sensibiliteit waar te maken; een race waarin de meeste volbloeden inmiddels zijn uitgevallen. De schilderkunst was vanaf het begin gehandicapt door het feit dat het een zogenaamde schone kunst is, waarvan elk object een uniek, met de hand gemaakt origineel is. Een verder nadeel was de bijzonder grote technische virtuositeit van de schilders die gewoonlijk tot de surrealistische canon worden gerekend, en die het schilderslinnen zelden anders dan figuratief hebben opgevat. Hun schilderijen maakten een gepolijste, berekende indruk; gemaakt met een arrogante vaardigheid, en niet dialectisch. Ze hielden zich voorzichtig afzijdig van het aanvechtbare idee van het surrealisme om de grenzen te doen vervagen tussen de kunst en het zogenaamde leven, tussen objecten en gebeurtenissen, tussen het bewust gewilde en het onopzettelijke, tussen professionals en amateurs, tussen het edele en het prullige, tussen vakmanschap en gelukkige blunders. Het resultaat was dat het surrealisme in de schilderkunst weinig meer voorstelde dan de inhoud van een magertjes gestoffeerde droomwereld; een paar geestige fantasietjes, voornamelijk natte dromen en nachtmerries van pleinvrees. (Pas toen hun libertijnse vormgeving ertoe bijdroeg dat Jackson Pollock en anderen in een nieuw soort oneerbiedige abstractie werden geduwd, leek de opdracht van het surrealisme eindelijk in ruime mate creatief zinvol te worden voor schilders.) De poëzie, de andere kunst waaraan de vroege surrealisten zich vooral hadden gewijd, heeft bijna net zulke teleurstellende resultaten opgeleverd. De takken van kunst waarin het surrealisme tot zijn recht is gekomen, zijn de literaire roman (weliswaar ook voornamelijk qua inhoud, maar wat zijn thema’s betreft veel rijker en gecompliceerder dan het surrealisme waarop de schilderkunst aanspraak maakte), het toneel, de sculpturele assemblages, en – met het meeste succes – de fotografie. Dat de fotografie de enige vorm van kunst is die van nature surrealistisch is, wil niet zeggen dat ze het lot deelt van de officiële surrealistische stroming. Integendeel, de fotografen die zich bewust hebben laten beïnvloeden door het surrealisme (en die vaak waren begonnen als kunstschilder), zijn tegenwoordig bijna even weinig in tel als de negentiende-eeuwse ‘picturale’ fotografen die uiterlijk de ‘Beaux-Arts’ schilderkunst na-aapten. Zelfs de leukste trouvailles van de jaren twintig – de gesolariseerde foto’s en rayogrammen van Man Ray, de fotogrammen van László Moholy-Nagy, de multiple-exposure studies van Bragaglia, de fotomontages van John Heartfield en Alexander Rodtsjenko – worden beschouwd als marginale wapenfeiten in de geschiedenis van de fotografie. De fotografen die zich erop toelegden om iets te doen aan het zogenaamde oppervlakkige realisme van de foto, waren tegelijk degenen die het zuiverst de surreële eigenschappen van de fotografie uitdrukten. De erfenis die het surrealisme aan de fotografie had nagelaten, werd volkomen banaal toen het surrealistische repertoire van fantasieën en ideetjes in de jaren dertig opeens heel erg in de mode kwam, en de surrealistische fotografie voornamelijk een maniëristische stijl van portretteren ging opleveren, herkenbaar aan de toepassing van dezelfde decoratieve conventies die door het surrealisme op andere gebieden van de kunst waren geïntroduceerd, met name de schilderkunst, het toneel en de reclame. De hoofdstroming van fotografische activiteiten heeft duidelijk gemaakt dat een surrealistische manipulering of dramatisering van de werkelijkheid onnodig, om niet te zeggen overbodig is. Het hele fotografische avontuur is gegrondvest op surrealisme omdat het een duplicaatwereld schept, een tweederangswerkelijkheid, die beperkter, maar tegelijk dramatischer is dan degene die we met ons natuurlijk gezichtsvermogen waarnemen. Des te minder een foto wordt gearrangeerd en des te minder vakmanschap eraan te pas is gekomen, des te naïever – en des te competenter – zal hij waarschijnlijk lijken. == Het surrealisme heeft altijd geflirt met toevalsfactoren en met vreugde het onverwachte ontvangen en wanordelijke verschijningen geflatteerd. Wat zou er per slot van rekening surrealistischer kunnen zijn dan een object dat zichzelf voortbrengt, en dan nog met een minimum aan krachtsinspanning. Een object waarvan de schoonheid, de fantastische onthullingen en het emotionele gewicht vaak nog worden verhoogd door elk toeval dat erbij te pas komt. De fotografie is er het best in geslaagd aan te tonen hoe je de naaimachine en de paraplu naast elkaar kunt opstellen, waarvan de toevallige ontmoeting door een groot surrealistisch dichter is bezongen als resumé van het begrip schoonheid... In tegenstelling tot de kunstvoorwerpen uit predemocratische tijden, schijnt een foto geen morele verplichtingen te hebben aan de bedoelingen van de kunstenaar. Foto’s danken hun bestaan veel meer aan een vrijblijvende samenwerking (quasimagisch, quasitoevallig) tussen de fotograaf en zijn onderwerp, die tot stand komt via een steeds eenvoudiger en verder geautomatiseerd apparaat, dat nooit moe wordt, en zelfs wanneer het grillen vertoont nog interessante resultaten kan produceren, kortom nooit helemaal fout zit. (De slagzin voor de eerste Kodak, in 1888, luidde: ‘U drukt op de knop; wij doen de rest.’ De koper kreeg de garantie dat de foto ‘helemaal foutloos’ zou worden.) In het sprookje van de fotografie garandeert de toverdoos natuurgetrouwheid, sluit vergissingen uit, compenseert onervarenheid en beloont de onschuld. Deze mythe werd fijnzinnig geparodieerd in een stomme film uit 1928, The Cameraman, waarin een onhandige, dromerige Buster Keaton tevergeefs worstelt met zijn gammel toestel; iedere keer wanneer hij zijn statief oppakt, een ruit of een deur laat sneuvelen; er niet in slaagt ook maar één fatsoenlijke foto te maken; maar toch door een stom toeval een fantastische film produceert (de filmprimeur van een oorlog tussen twee benden in Chinatown, New York). Het aapje van de held stopt namelijk een film in de camera en draait er een tijdje aan. == De grote fout van de voorvechters van het surrealisme was dat ze zich het surreële voorstelden als iets universeel menselijks, met andere woorden iets psychologisch, terwijl het juist het meest plaatselijke, etnische, klasse- en tijdgebonden ‘isme’ blijkt te zijn dat er bestaat. De vroegste surreële foto’s dateren bijgevolg uit het midden van de negentiende eeuw, toen de fotografen voor het eerst de straten van Londen, Parijs en New York afschuimden op zoek naar een onopgesmukt brokje leven. Die concrete, aparte en anekdotische foto’s (alleen is de anekdote ervan uitgewist) – ogenblikken van verloren geraakte tijd, van verdwenen gebruiken – komen ons nu veel surreëler voor dan welke foto ook die abstract en poëtisch is gemaakt door middel van beeldsuperpositie, underprinting, solarisatie en dergelijke procédés. Als trouwe freudianen, die veronderstelden dat de beelden die ze zochten uit het onbewuste kwamen en dat de inhoud daarvan zowel tijdloos als universeel was, hadden de surrealisten een verkeerd begrip van het meest irrationele, onassimileerbare en mysterieuze element, dat niets ontziend doorgaat, namelijk de tijd. Wat een foto zo surreëel maakt, is zijn onweerlegbare pathos als boodschap van de voorbije tijd, en zijn concrete aanduiding van een bepaalde maatschappelijke klasse. Het surrealisme is een uiting van de ontevredenheid van de bourgeois. Dat de voorvechters ervan meenden dat het universeel menselijk was, is slechts een van de bewijzen dat het typisch bourgeois is. Als esthetiek die dolgraag politiek zou willen worden, kiest het surrealisme voor de underdog, voor de rechten van een niet-gevestigde of niet-officiële werkelijkheid. Maar de schandelijke toestanden die door de surrealistische esthetiek mooier werden gemaakt, bleken meestal net de lelijke mysteries te zijn die door de maatschappelijke orde van de bourgeoisie werden verdoezeld, namelijk seksualiteit en armoede. Eros, die voor de eerste surrealisten bovenaan stond in de door taboes verhulde werkelijkheid die ze wilden rehabiliteren, maakte zelf deel uit van het mysterie van de maatschappelijk standen. Terwijl de erotiek welig leek te tieren aan de beide uitersten van de maatschappelijke schaal – want zowel de lagere klassen als de adel werden als natuurlijke libertijnen beschouwd – moest de middenstand er hard voor zwoegen om zijn seksuele revolutie op gang te krijgen. Het feit dat er klassen zijn, vormde het diepste mysterie: de onuitputtelijke luister van de rijken en machtigen tegenover de ondoorzichtige vernedering van de armen en verworpenen. Vanaf het begin was de fotografie doordrongen van een bepaalde visie op de werkelijkheid, die werd gezien als een exotische buit die moest worden opgejaagd en gevangen door de ijverige jager-met-de-camera. Die visie markeert het samenvloeien van de surrealistische tegencultuur en de sociale avontuurlijkheid van de middenstand. De fotografie is altijd gefascineerd geweest door maatschappelijke hoogten en diepe afgronden. De documentaristen (ter onderscheid van de hovelingen-met-camera) prefereren het laatste. Al meer dan een eeuw lang hebben de fotografen rondgehangen bij de onderdrukten, in afwachting van tonelen van geweld, en met een verbijsterend schoon geweten. De sociale ellende heeft de welgestelden geïnspireerd tot een drang tot fotograferen – de vriendelijkste vorm van roofzucht – om een verborgen realiteit te registreren, dat wil zeggen: een realiteit die voor hen verborgen was. Nieuwsgierig, van op een zekere afstand, en gewapend met een zekere vakkennis neerblikkend op andermans realiteit, gaat de alomtegenwoordige fotograaf te werk alsof zijn activiteit uitgaat boven de klassenbelangen, alsof het perspectief daarvan universeel is. In feite stapt de fotografie voor het eerst uit de kinderschoenen wanneer ze een verlengstuk is geworden van het oog van de flâneur uit de gegoede middenstand, wiens sensibiliteit zo haarfijn in kaart is gebracht door Baudelaire. De fotograaf is een gewapende versie van de eenzame wandelaar die op verkenning rondsluipt in de hel van de grote stad, de voyeuristische slenteraar die de stad ontdekt als landschap van wellustige uitersten. Als liefhebber van de geneugten van het observeren, als kenner van de empathie, vindt de flaneur de wereld ‘pittoresk’. De bevindingen van Baudelaires flaneur worden op allerlei manieren geïllustreerd door de candidkiekjes van rond de eeuwwisseling die onder andere werden gemaakt door de fotograaf Paul Martin in de straten van Londen en op het strand, door Arnold Genthe in de Chinese wijk van San Francisco (beiden maakten daarbij gebruik van een verborgen camera), door Atget in het schemerige Parijs met zijn schunnige straten en uitstervende ambachten, door de drama’s van seksualiteit en eenzaamheid uitgebeeld in het boek Paris de nuit van Brassaï (1933), en door het beeld van de stad als theater van rampspoed in Naked City (1945) van Weegee. De flaneur wordt niet aangetrokken door de officiële werkelijkheid van de stad, maar door de donkere ‘zelfkant’, de stiekeme hoekjes, de verwaarloosde bevolking; een niet-officiële realiteit achter de façade van het burgerlijk leven, die de fotograaf met zijn camera ‘vangt’ zoals een rechercheur een misdadiger gevangen neemt. Om terug te komen op The Cameraman: een bendeoorlog tussen arme Chinezen vormt een ideaal onderwerp, volkomen exotisch, en dus waard te worden gefotografeerd. Het succes van het filmpje van de held is al gedeeltelijk verzekerd vanwege het feit dat hij absoluut niets van zijn onderwerp begrijpt. (Buster Keaton speelt de rol zelfs zo alsof hij niet eens begrijpt dat zijn leven in gevaar is.) Het eeuwige surreële onderwerp is: How the Other Half Lives, als we de argeloos onthullende titel mogen citeren die Jacob Riis aan het fotoboek over de New Yorkse armen gaf dat hij in 1890 publiceerde. De fotografie als sociale documentatie was het instrument van een typische middleclassmentaliteit die humanisme werd genoemd, een mentaliteit die tegelijk fanatiek en tolerant zonder meer, nieuwsgierig en onverschillig is en die in krotwijken het boeiendste decor zag. De moderne fotografen hebben natuurlijk geleerd hun onderwerp in te dijken en te beperken. In plaats van de gotspe over ‘de andere helft’ krijgen we bijvoorbeeld East 100th Street (Bruce Davidsons boek met foto’s van Harlem, dat in 1970 werd gepubliceerd). Het argument is nog steeds hetzelfde, namelijk dat fotograferen een verheven doel dient: verborgen waarheden onthullen en een verdwijnend verleden conserveren. (De verborgen waarheid wordt trouwens vaak geïdentificeerd met het verdwijnend verleden. Tussen 1874 en 1886 konden welgestelde Londenaars lid worden van de Society for Photographing the Relics of Old London.) De fotografen die begonnen als kunstenaars van de urbane sensibiliteit, kwamen algauw tot het besef dat de natuur even exotisch is als de stad, en boerenpummels even schilderachtig als krotbewoners. In 1897 richtte sir Benjamin Stone, een rijke industrieel en conservatief parlementslid voor Birmingham, de National Photographic Record Association op, met het doel traditioneel Engelse ceremonieën en dorpsfeesten die bezig waren uit te sterven, te documenteren. ‘Ieder dorp,’ schreef Stone, ‘heeft een geschiedenis die misschien kan worden behouden door middel van de camera.’ Voor een zo hooggeboren fotograaf als de pedante graaf Giuseppe Primoli uit het eind van de negentiende eeuw moet het straatleven van de minderbedeelden minstens even interessant zijn geweest als het tijdverdrijf van zijn medearistocraten, als we zijn foto’s van het huwelijk van koning Victor Emmanuel vergelijken met zijn foto’s van de armen van Napels. Er was de sociale immobiliteit van Jacques-Henri Lartigue, een geniaal fotograaf die toevallig tegelijk een kind was, voor nodig om het materiaal te beperken tot de vreemdsoortige gewoonten van de eigen familie en klasse van de fotograaf. Maar eigenlijk maakt de camera van iedereen een toerist in de realiteit van de ander, en uiteindelijk in die van hemzelf. Het vroegste voorbeeld van die voortdurende blik van bovenaf vormen misschien de zesendertig foto’s in Street Life in London (1877-78), genomen door de Britse reiziger en fotograaf John Thomson. Maar tegenover elke fotograaf die zich heeft gespecialiseerd op de armen, staan er veel meer die het uitgebreidere terrein van de exotische realiteit opzoeken. De carrière van Thomson zelf is hiervan een typisch voorbeeld. Voor hij zijn aandacht richtte op de armen van zijn eigen land, had hij al een kijkje genomen bij de heidenen, een reis die resulteerde in zijn vier delen Illustrations of China and its People (1873-74). En na zijn boek over het straatleven van de armen van Londen richtte hij zijn aandacht op het leven binnenshuis van de Londense rijken; het was Thomson die rond 1880 de avant-garde vormde van de golf van binnenhuisportretten. Van meet af aan werd de professionele fotografie typisch opgevat als klassetoerisme in ruimere zin, waarbij de meeste fotografen vluchtige kijk op sociale ellende combineerden met portretten van beroemdheden of consumptieartikelen (mode, reclame) of naaktstudies. Veel typische carrières van fotografen uit onze eeuw (zoals Edward Steichen, Bill Brandt, Henri Cartier-Bresson en Richard Avedon) verlopen met abrupte veranderingen in het maatschappelijk niveau en het ethisch gewicht van hun onderwerpen. De meest dramatische breuk is misschien de kloof tussen het voor- en naoorlogse werk van Bill Brandt. Het lijkt inderdaad een grote stap van de keiharde foto’s van de crisisellende in Noord-Engeland naar zijn modieuze portretten van beroemdheden en semi-abstracte naakten van latere datum. Maar aan dit contrast is niets bijzonder abnormaals of misschien zelfs inconsequents. Het pendelen tussen mensonterende en glamourachtige realiteiten vormt juist een bepaald element van de stoot tot het fotografisch avontuur, behalve wanneer de fotograaf opgesloten zit in een strikt persoonlijke geobsedeerdheid (zoals de voorkeur van Lewis Carroll voor kleine meisjes, of van Diana Arbus voor kinderlijke maskerades.) Armoede is niet surreëler dan rijkdom; een lichaam dat gehuld is in gore vodden is niet surreëler dan een prinses gekleed voor een bal, of een onschuldig naakt. Wat het onderwerp surreëel maakt, is de afstand die wordt voorgeschreven en overbrugd door de foto, namelijk een maatschappelijke afstand en een afstand in tijd. Vanuit het middleclassperspectief van de fotografie beschouwd zijn beroemdheden even boeiend als paria’s. Fotografen hoeven geen intelligente, ironische instelling te hebben ten opzichte van hun gestereotypeerd materiaal. Een aandachtige, eerbiedige gefascineerdheid kan net zo goed zijn, vooral bij zeer conventionele onderwerpen. Je zou je geen groter verschil kunnen voorstellen dan tussen het subtiele werk van Avedon en het werk van Ghitta Carell, de van oorsprong Hongaarse fotografe van kopstukken uit de Mussoliniperiode. Maar haar portretten maken nu net zo’n excentrieke indruk als die van Avedon, en doen veel surreëler aan dan de door het surrealisme beïnvloede foto’s van Cecil Beaton uit dezelfde periode. Door zijn modellen in een fantastisch, weelderig decor te plaatsen – zie de foto’s die hij in 1927 van Edith Sitwell en in 1936 van Cocteau maakte – maakt Beaton ze tot al te nadrukkelijke, weinig overtuigende beelden van henzelf. Maar Carells argeloze medeplichtigheid aan de wens van haar Italiaanse generaals, leden van de aristocratie en acteurs, om er statisch, geposeerd en schitterend op te komen, onthult over hen de keiharde, precieze waarheid. Het ontzag van de fotograaf heeft hen interessant gemaakt; de tijd heeft hen ongevaarlijk, en maar al te menselijk, gemaakt. == Sommige fotografen beginnen als wetenschapsmensen, andere als moralisten. De wetenschappelijk georiënteerden maken een inventaris van de wereld; de moralisten concentreren zich op moeilijke gevallen. Een voorbeeld van fotografie-als-wetenschap is het project dat August Sander in 1911 begon; een fotografische catalogus van het Duitse volk. In tegenstelling tot de tekeningen van George Grosz, die door middel van de karikaturen een uitstalling gaven van de mentaliteit en de gevarieerdheid van maatschappelijke typen uit de Weimarrepubliek, suggereren Sanders ‘foto­archetypen’, zoals hij ze noemt, een pseudowetenschappelijke neutraliteit die veel weg heeft van de neutraliteit die werd opgeëist door de heimelijk partijdige typologische wetenschappen die in de negentiende eeuw als paddestoelen uit de grond schoten, zoals frenologie, criminologie, psychiatrie en eugenetiek. Het was niet zozeer dat Sander personen uitkoos vanwege hun representatieve kwaliteiten, als wel dat hij – overigens terecht – veronderstelde dat het onvermijdelijk is dat de camera gezichten ontmaskert als maatschappelijke maskers. Elke persoon die op de foto kwam, was een exponent van een bepaald ambacht, een bepaalde klasse of beroep. Al zijn portretten zijn op eendere wijze representatief voor een bepaalde sociale realiteit, namelijk die van henzelf. Sanders manier van kijken is niet onvriendelijk, maar tolerant; hij velt geen oordeel. Als we zijn foto ‘Zirkusleute’ uit 1930 vergelijken met de studies van circusartiesten van Diane Arbus, of met de portretten van figuren uit de demi-monde van Lisette Model, zien we dat de mensen bij Sander net als op de foto’s van Arbus en Model recht in de camera kijken, maar bij hem is de blik niet vertrouwelijk en onthullend. Sander was niet op zoek naar geheimen; hij observeerde datgene wat typerend was. De maatschappij bevat geen mysterie. Net als Eadweard Muybridge er met zijn fotostudies in de jaren tachtig van de negentiende eeuw in slaagde bepaalde misvattingen uit de weg te ruimen over verschijnselen die iedereen al had gezien (hoe een paard galoppeert, hoe mensen zich bewegen), doordat hij de bewegingen van zijn onderwerp ontleedde in een exacte serie van opnamen die net lang genoeg waren, streefde Sander ernaar licht te werpen op de maatschappelijke orde door die te atomiseren tot een onbeperkt aantal maatschappelijke typen. Het hoeft ons niet te verbazen dat in 1934, vijf jaar nadat Sanders boek Antlitz der Zeit was uitgegeven, de nazi’s de onverkochte exemplaren in beslag namen en de clichés vernietigden, waardoor zijn project van een nationale portrettengalerij abrupt ten einde kwam. De aanklacht luidde dat Sanders project antimaatschappelijk was. Inderdaad zal zijn visie op de fotograaf als onverstoorbare volksteller die door de volledigheid van zijn registratie elk commentaar, of zelfs oordeel, overbodig maakte, van uit het standpunt van de nazi’s antimaatschappelijk zijn geweest. == In tegenstelling tot de meeste fotografie met documentaire inslag – of ze nu het fotograferen van het arme en onbekende, of het fotograferen van beroemdheden als voornaamste onderwerp van gefascineerdheid kiest – is Sanders maatschappelijke staalkaart zeer nauwgezet en uitgebreid. Hij omvat bureaucraten en boeren, huispersoneel en dames uit de society, fabrieksarbeiders en industriëlen, soldaten en zigeuners, acteurs en kantoorbedienden. Maar een zo grote gevarieerdheid hoeft geen klassenneerbuigendheid uit te sluiten. Sander verraadt zichzelf door zijn eclectische stijl. Sommige portretten zijn nonchalant, vlot, naturalistisch; andere naïef en onhandig. De vele geposeerde foto’s die werden genomen tegen een witte, effen achtergrond zijn een kruising tussen superieure politiefoto’s en ouderwetse studieportretten. Zonder het zelf te beseffen, paste Sander zijn stijl aan bij de maatschappelijke rang van de persoon die hij fotografeerde. Mensen met een hoger beroep en rijken worden meestal binnenshuis gefotografeerd, zonder bepaalde attributen. Zij spreken voor zichzelf. Arbeiders en zwervers worden meestal gefotografeerd tegen een bepaald decor (vaak buitenshuis) waardoor ze een bepaalde omgeving krijgen die voor hen spreekt, alsof je van hen niet mag verwachten dat ze de afzonderlijke identiteit bezitten die men in de midden- en hogere klassen automatisch bezit. == In Sanders werk staat iedereen op zijn plaats; er is niemand verdwaald of in een te kleine ruimte geperst of te ver uit het midden geplaatst. Allen zijn gefotografeerd op dezelfde onverschillige manier, of het nu een idioot is of een metselaar, een oud-strijder uit de Eerste Wereldoorlog zonder benen of een gezonde, jonge soldaat in uniform, somber kijkende communistische studenten of glimlachende nazi’s, een grootindustrieel of een operazanger. ‘Het is niet mijn bedoeling om die mensen te bekritiseren of te beschrijven,’ heeft Sander gezegd. Terwijl te verwachten was dat hij zou beweren dat hij zijn modellen niet bekritiseerde door ze te fotograferen, is het interessant dat hij zegt dat hij ze ook niet beschrijft. Sanders medeplichtigheid met iedereen betekent tegelijk afstand tot iedereen. Zijn medeplichtigheid met zijn modellen is niet naïef (zoals bij Carell), maar nihilistisch. Ondanks het klassenrealisme dat uit zijn werk spreekt, is het een van de meest waarachtig abstracte oeuvres uit de geschiedenis van de fotografie. Je zou je moeilijk kunnen voorstellen dat een Amerikaan zou proberen Sanders uitgebreide taxonomie te evenaren. De grote fotografische portretten van Amerika – zoals American Photographs (1938) van Walker Evans, en The Americans (1959) van Robert Frank – waren met opzet willekeurig bijeengebracht, en bleven de traditionele liefde van de documentairefotografie voor armen en misdeelden weerspiegelen, de vergeten burgers van het land. En het meest grandioos opgezette fotografische project dat ooit in Amerika is ondernomen, namelijk de opdracht in 1935 van de Farm Security Administration onder leiding van Roy Emerson Stryker, betrof uitsluitend de ‘groepen met lage inkomens’.2 Het project van de FSA, dat was bedoeld als ‘een beelddocumentatie van onze agrarische gebieden en agrarische problemen’ (Strykers woorden), was onverbloemd propagandistisch. Stryker instrueerde zijn team over de houding die ze moesten innemen ten opzichte van de problematiek. Doel van het project was de waarde aan te tonen van de mensen die werden gefotografeerd. Daarmee lag het standpunt impliciet vast: het standpunt van mensen uit de middleclass die ervan moesten worden overtuigd dat armen werkelijk arm zijn, en dat ze waardig zijn. Het is leerzaam om de foto’s van de FSA naast die van Sander te leggen. Hoewel de armen op Sanders foto’s een zekere waardigheid hebben, is het niet de bedoeling om medegevoel op te wekken. Ze ontlenen hun waardigheid aan het feit dat ze op eenzelfde lijn zijn geplaatst en net zo koel worden bezien als alle anderen. De Amerikaanse fotografie is zelden zo objectief. Om een benadering te vinden die doet denken aan die van Sander, moeten we kijken naar mensen die een verlaten of onderdrukt deel van Amerika hebben geregistreerd, zoals Adam Clark Vroman, die tussen 1895 en 1904 foto’s heeft gemaakt van indianen in Arizona en New Mexico. Vromans knappe foto’s zijn niet expressief, niet neerbuigend, en niet sentimenteel. De sfeer ervan is precies het tegenovergestelde van de foto’s van de FSA; ze zijn niet aandoenlijk en niet karakteristiek en ze nodigen niet uit tot sympathie. Ze maken geen propaganda voor de indianen. Sander wist niet dat hij een wereld fotografeerde die op het punt stond te verdwijnen. Vroman wist dat wel. Hij wist ook dat de wereld die hij vastlegde, reddeloos verloren was. == In Europa werd de fotografie grotendeels geleid door overwegingen of iets pittoresk (d.w.z. arm, exotisch of door de tand des tijds aangetast) was, dan wel belangrijk (d.w.z. rijk, beroemd), of mooi. Foto’s hadden de neiging neutraliteit aan te prijzen of er althans naar te streven. De Amerikanen, die minder overtuigd zijn van de duurzaamheid van fundamentele sociale regelingen, en experts zijn op het gebied van de realiteit en de onontkoombaarheid van verandering, hebben de fotografie meer dan eens tot partijganger gemaakt. Er zijn niet enkel foto’s gemaakt om te laten zien wat men behoorde te bewonderen, maar ook om te onthullen waarmee men zich diende te confronteren, wat er betreurd – en hersteld – moest worden. De Amerikaanse fotografie impliceert een meer summiere, minder stabiele connectie met de geschiedenis, en een relatie tot de geografische en sociale werkelijkheid die niet alleen optimistischer maar ook roofzuchtiger is. De optimistische kant ervan wordt geïllustreerd door de overbekende Amerikaanse manier om foto’s te gebruiken om het geweten wakker te schudden. In het begin van de twintigste eeuw werd Lewis Hine aangesteld als fotograaf-staflid van de National Child Labor Committee, en bracht hij met zijn foto’s van kinderen die moesten werken in katoenspinnerijen, op bietenvelden en in kolenmijnen, de wetgevers ertoe kinderarbeid onwettig te verklaren. Onder de New Deal verschafte het FSA-project van Stryker (die een leerling was van Hine) aan Washington informatie over gastarbeiders en deelbouwers zodat de bureaucraten een manier konden bedenken om hen te helpen. Maar zelfs wanneer de documentairefotografie zich van haar meest moralistische kant liet zien, bleef ze nog in ander opzicht arrogant. Zowel het gereserveerde reisverslag van Thomson als de hartstochtelijke aanklacht van schandelijke toestanden van Riis of Hine weerspiegelt de drang om zich meester te maken van een andere, vreemde realiteit. En geen realiteit wordt daarvan uitgezonderd, of het nu de schandelijke werkelijkheid is (die moet worden verbeterd), of een werkelijkheid die alleen maar mooi is (of mooi kan worden gemaakt door de camera). Onder ideale omstandigheden was de fotograaf in staat een soort verbinding te maken tussen die twee realiteiten zoals spreekt uit de titel van een interview met Hine uit 1920, ‘De arbeid, artistiek behandeld’. De roofzuchtige kant van de fotografie vormt de kern van het samengaan van fotografie en toerisme, een verschijnsel dat in de Verenigde Staten eerder manifest werd dan overal elders. Nadat het westen van de Verenigde Staten in 1869 open was komen te liggen door de voltooiing van de transcontinentale spoorweg, volgde de kolonisatie door middel van de fotografie. De zaak van de Amerikaanse indianen vormt daarvan het grofste, onmenselijkste voorbeeld. Bescheiden, serieuze amateurs als Vroman waren al vanaf het eind van de Burgeroorlog daarmee bezig. Zij vormden de voorhoede van een leger toeristen dat tegen het eind van de negentiende eeuw uitzwermde, begerig naar ‘fraaie opnamen’ van het leven van de indianen. De toeristen maakten inbreuk op het privéleven van de indianen, fotografeerden heilige voorwerpen, religieuze dansen en gewijde plaatsen, en betaalden de indianen zo nodig om te poseren en hun ceremoniën te veranderen om meer fotogeniek materiaal te verschaffen. Maar er is niet zoveel verschil tussen het veranderen van een inheemse ceremonie wanneer de horden toeristen komen aanstormen, en het verbeteren van een schandelijke toestand in de oude binnenstad nadat iemand er heeft gefotografeerd. Voor zover de aanklagers resultaat boekten, veranderden zij ook dat wat zij fotografeerden; feitelijk werd het fotograferen een soort routine in het kader van de veranderingsprocedure. Hierin schuilt het gevaar dat de verandering slechts symbolisch is, beperkt tot de engste interpretatie van het onderwerp van de foto. De New Yorkse krottenwijk Mulberry Bend, die tussen 1885 en 1890 door Riis werd gefotografeerd, werd als gevolg daarvan gesaneerd en de bewoners kregen andere woningen toegewezen op last van Theodore Roosevelt, destijds gouverneur van de staat New York, terwijl andere, even ellendige krottenwijken overeind bleven staan. De fotograaf plundert en conserveert, klaagt aan en consacreert, en dat allemaal tegelijk. De fotografie brengt het Amerikaanse ongeduld ten opzichte van de realiteit tot uitdrukking, de lust tot activiteiten die door middel van een machine plaatsvinden. ‘Alles komt op snelheid neer,’ zoals Hart Crane zei (toen hij in 1923 schreef over Stieglitz). ‘Een honderdste seconde, die zo precies wordt gevangen dat de beweging vanuit de foto voor onbepaalde tijd door lijkt te gaan; een vereeuwigd moment.’ Geconfronteerd met de ontzaglijke uitgestrektheid en de onbekendheid van een pas gekoloniseerd continent, hanteerden de mensen de camera als een middel om de plaatsen die ze bezochten in bezit te nemen. Kodak liet aan de ingang van vele steden wegwijzers plaatsen met een opsomming van alles wat je er kon fotograferen. Wegwijzers markeerden in reservaten de beste plaats voor de bezoeker om met zijn camera te gaan staan. Sander is thuis in zijn eigen land. Amerikaanse fotografen bevinden zich vaak langs de weg, vol oneerbiedige verbazing over wat hun land te bieden heeft aan surreële verrassingen. Als moralisten en gewetenloze plunderaars, die zich voelen als kinderen en vreemdelingen in hun eigen land, willen ze iets onder de knie krijgen wat bezig is te verdwijnen, en verhaasten vaak het verdwijnen ervan door het te fotograferen. Wanneer je als Sander, op zoek naar een zo volledig mogelijke inventaris, het ene exemplaar na het andere fotografeert, ga je ervan uit dat de samenleving kan worden beschouwd als een bevattelijke totaliteit. Bepaalde Europese fotografen veronderstellen dat de samenleving iets van de stabiliteit van de natuur heeft. In Amerika is de natuur altijd iets verdachts geweest, iets wat in de verdediging was gedrongen, en uit elkaar werd geplukt ter wille van de vooruitgang. In Amerika wordt elk wild exemplaar een souvenir. Het Amerikaanse landschap heeft altijd te gevarieerd, te enorm, te mysterieus en te ongrijpbaar geleken om zich te lenen voor wetenschappelijkheid. ‘Hij weet het niet, hij kan het niet zeggen, ten overstaan van de feiten,’ schreef Henry James in The American Scene (1907): == en hij wil het niet eens weten of zeggen; de feiten zelf doemen voor zijn begrip te massaal op om er alleen maar even iets over te zeggen; het is alsof er te veel lettergrepen zijn om er een leesbaar woord van te maken. Bijgevolg verbeeldt hij zich dat het onleesbare woord – het grote, ondoorgrondelijke antwoord op alle vragen – in de enorme Amerikaanse lucht hangt als een fantastisch abracadabra, dat bij geen enkele taal behoort; en onder dat goed van pas komende vaandel reist, overweegt, en peinst hij, en geniet zo goed als hij kan. == Voor een Amerikaan is de realiteit van zijn land zoiets kolos­saals en veranderlijks, dat het van zeer grove aanmatiging zou getuigen om het op een classificerende, wetenschappelijke manier te willen benaderen. Je zou het indirect en omzichtig kunnen benaderen door het in vreemde fragmenten te brokkelen, die op de een of andere manier bij wijze van pars pro toto voor het geheel zouden kunnen worden genomen. Amerikaanse fotografen planten (net als Amerikaanse schrij­vers) iets onuitsprekelijks in de realiteit van de natie, iets wat misschien nooit eerder werd aanschouwd. Jack Kerouac begint zijn inleiding tot The Americans van Robert Frank als volgt: == Dat gekke gevoel dat je in Amerika krijgt als de zon heet op de straten schijnt en er muziek komt uit een jukebox of van een begrafenis in de buurt, dat heeft Robert Frank weten te vangen in deze geweldige foto’s die hij nam terwijl hij kriskras door bijna achtenveertig staten toerde in een oud wrak van een auto (met het geld van een Guggenheimbeurs), en met de behendigheid, het mysterie, het genie, de droefheid en de vreemde heimelijkheid van een schim taferelen fotografeerde die nog nooit op film waren gezien (...) Als je deze foto’s gezien hebt, weet je ten slotte niet meer wat er triester is: een jukebox of een doodkist. == Elke inventarisering van Amerika is onvermijdelijk antiwetenschappelijk, een koortsachtige, ‘abracadabra-achtige’ verwarring van objecten, waarin jukeboxen lijken op doodkisten. James kwam tenminste nog tot de ironische opinie dat ‘dat bijzondere effect van de schaal van de dingen het enige effect is dat over het hele land niet rechtstreeks vijandig is aan vreugde’. Voor Kerouac – en voor de hoofdtraditie van de Amerikaanse fotografie – is triestheid de overheersende stemming. Op de achtergrond van de tot ritueel verheven pretentie van de meeste Amerikaanse fotografen dat ze op goed geluk rondkijken, zonder vooropgezette mening, dat ze onderwerpen in het licht zetten en ze nuchter registreren, ligt een treurig visioen van verlies. Hoe doeltreffend deze vaststelling van verlies door de fotografie is, hangt af van de mate waarin zij de vertrouwde voorstellingen van mysterie, sterfelijkheid en vergankelijkheid weet uit te breiden. Spoken van meer traditionele aard werden opgeroepen door een paar oudere Amerikaanse fotografen, zoals Clarence John Laughlin, die zichzelf zag als exponent van de ‘extreme romantiek’, en rond 1935 foto’s maakte van vervallen plantershuizen langs de benedenloop van de Mississippi, grafzerken op de drassige begraafplaatsen van Louisiana en victoriaanse interieurs in Milwaukee en Chicago. Maar de methode lukt net zo goed met onderwerpen die niet zo conventioneel naar het verleden geuren, zoals ‘Spectre of Coca-Cola’, een foto van Laughlin uit 1962. Naast de romantiek (al dan niet extreem) van het verleden biedt de fotografie de onmiddellijke romantiek van het heden. In Amerika is de fotograaf niet alleen de persoon die het verleden registreert, maar ook degene die het uitvindt. Berenice Abbott schrijft dan ook: ‘De fotograaf is de tijdgenoot bij uitstek: door zijn ogen wordt het heden tot verleden.’ Toen Abbott in 1929 uit Parijs terugkeerde naar New York, nadat ze bij Man Ray het vak had geleerd en het destijds nagenoeg onbekende werk van Eugène Atget had ontdekt (en gered), ging ze aan het werk om de stad vast te leggen. In het voorwoord van haar fotoboek Changing New York, dat in 1939 werd uitgegeven, verklaart ze: ‘Als ik nooit was weggeweest uit Amerika, had ik nooit New York willen fotograferen. Maar toen ik het met nieuwe ogen zag, wist ik dat het mijn land was, iets wat ik in foto’s moest neerzetten.’ Abbotts opzet (‘Ik wilde het vastleggen voor het helemaal anders zou zijn geworden’) klinkt als die van Atget, die de jaren tussen 1898 en zijn dood in 1927 doorbracht met geduldig en stilletjes een kleinschalig, vervallen Parijs vast te leggen wat aan het verdwijnen was. Maar Abbott weet iets te registreren dat nog fantastischer is: de onophoudelijke vervanging van het nieuwe. Het New York van de jaren dertig verschilde sterk van Parijs, en vertegenwoordigde ‘niet zozeer schoonheid en traditie, als wel een inheemse fantasie die voortkomt uit een steeds erger wordende hebzucht’. De titel van Abbotts boek is heel goed gekozen, want ze is eigenlijk meer bezig met tien jaren van de chronische zelfvernietiging van de Amerikaanse leefwereld te registreren, waarin zelfs het nabije verleden voortdurend wordt verbruikt, weggeveegd, gesloopt, weggeworpen en verkwanseld, dan met dat verleden te herdenken. Steeds minder Amerikanen bezitten nog voorwerpen met een bepaald patina – oude meubels; grootmoeders potten en pannen; voorwerpen die zijn gebruikt en de warmte bezitten van dingen die generaties lang door mensenhanden zijn gegaan, de dingen die Rilke in de Duineser Elegien verheerlijkt, omdat ze essentieel zijn voor het menselijk landschap. In plaats daarvan hebben wij onze papieren spoken, onze getransistoriseerde landschappen. Een vederlicht draagbaarmuseum. == Aangezien foto’s het verleden veranderen in een consumptie-object, snijden ze de weg af. Elke fotoverzameling is een oefening in surrealistische montage en surrealistische geschiedverkorting. Zoals Kurt Schwitters, en later Bruce Conner en Ed Kienholz, van afvalmateriaal schitterende objecten, schilderijen en environments hebben gemaakt, maken wij nu geschiedenis van ons puin. En aan die praktijk kleeft toch nog iets goeds, een soort burgerdeugd die past bij een democratische samenleving. Het echte modernisme is geen soberheid, maar een overvloed van verspreide vuilnis, de opzettelijke parodie op Whitmans grootse droom. Onder invloed van de fotografen en popsterren doen architecten als Robert Venturi inspiratie op in Las Vegas en vinden ze Times Square een waardig vervolg op het San Marcoplein. Reyner Banham zingt de lof van Los Angeles’ ‘instantarchitectuur en instantstadsbeeld’ omdat het zoveel vrijheid biedt; een goed leven dat onbestaanbaar is tussen de schoonheden en vervuiling van een Europese stad – en hemelt daarmee de bevrijding op van een maatschappij waarvan het bewustzijn ad hoc is opgebouwd uit schroot en ouwe rommel. Amerika, dat surreële land, is vol met objets trouvés. Onze ouwe rommel is kunst geworden. Onze ouwe rommel is geschiedenis geworden. Een foto is natuurlijk een kunstproduct. Maar het aantrekkelijke ervan is dat foto’s in een wereld die bezaaid is met fotosouvenirs, de status lijken te bezitten van een objet trouvé, een niet vooraf gepland stukje leven. Daardoor profiteren ze zowel van het prestige van de kunst als van de magie van de realiteit. Het zijn zowel wolken van fantasie als brokjes informatie. De fotokunst is de kwintessens geworden van rijke, spilzieke, rusteloze samenlevingen, een onmisbaar werktuig van de nieuwe massacultuur die in de Verenigde Staten vorm kreeg na de Burgeroorlog, en die Europa pas na de Tweede Wereldoorlog heeft veroverd, hoewel de waarden ervan al rond 1850 vaste voet hadden gekregen bij de welgestelden, toen volgens de kribbige beschrijving van Baudelaire ‘onze laaghartige samenleving’ narcistisch gefascineerd raakte door Daguerres ‘goedkope methode om iedereen een afschuw van geschiedenis te bezorgen’. De surrealistische greep op de geschiedenis impliceert bij een onderstroom van melancholie ook vraatzucht en impertinentie ten opzichte van het oppervlak. In het prille begin van de fotografie, rond 1840, merkte William H. Fox Talbot op dat de camera een speciaal talent bezat om ‘de wonden van de tijd’ vast te leggen. Fox Talbot had het over wat er gebeurt met gebouwen en monumenten. Voor ons is de slijtage van het vlees interessanter dan die van steen. Door middel van de fotografie kunnen we op de meest intieme verontrustende manier de realiteit van het ouder-worden van de mens nagaan. Het bekijken van een oude foto van jezelf, of van iemand anders die je hebt gekend, of van een bekende vaak gefotografeerde persoon, betekent in de allereerste plaats dat je beseft hoe veel jonger ik (zij, hij) toen nog was. Fotografie is het inventariseren van sterfelijkheid. Een lichte druk met de vinger volstaat tegenwoordig om een bepaald moment te bekleden met postume ironie. Foto’s maken dat mensen onweerlegbaar aanwezig waren op een specifiek tijdstip in hun leven; ze brengen mensen en dingen samen die een ogenblik later alweer uit elkaar zijn gegaan, zijn veranderd, hun aparte bestemmingen zijn gaan volgen. Onze reactie op de foto’s die Roman Vishniac in 1938 nam van het dagelijks leven in Poolse getto’s, wordt enorm beïnvloed door de wetenschap dat al die mensen zo snel daarna zouden omkomen. Voor de eenzame wandelaar is het of alle gezichten op de stereotiepe foto’s die op de begraafplaatsen van Latijnse landen achter glas zitten ingemetseld in de grafstenen, hun dood al in zich dragen. Foto’s stellen de onschuld en de kwetsbaarheid vast van levens die op weg zijn naar hun eigen vernietiging; dit verband tussen fotografie en dood spookt door elk portret. In Robert Siodmaks film Menschen am Sonntag (1929) laat een aantal Berlijners uit de arbeidersklasse zich fotograferen aan het eind van een zondags uitstapje. Een voor een nemen ze plaats voor het zwarte kastje van de rondtrekkende fotograaf – grijnzen, kijken bezorgd, trekken een gek gezicht, of staren. De filmcamera talmt in close-up om ons de mobiliteit te laten proeven van elk gezicht; vervolgens zien we het gezicht strak worden in zijn laatste uitdrukking, gebalsemd in een stilstaand beeld. In de vloeiende beweging van de film choqueren de foto’s, veranderen een ogenblik het heden in het verleden, het leven in de dood. Een van de meest verontrustende films die ooit is gemaakt, La jetée (1963) van Chris Marker, is het verhaal van een man die zijn eigen dood voor zich ziet, volledig verteld in stilstaande beelden. Aangezien foto’s ons fascineren omdat ze ons herinneren aan de dood, nodigen ze tegelijk uit tot sentimentaliteit. Foto’s maken het verleden tot een object van tedere aandacht; morele onderscheidingen en historische opinies worden ontkracht door het veralgemeende pathos van het kijken naar verleden tijd. In een kortgeleden verschenen boek zijn in alfabetische volgorde de foto’s gerangschikt van een willekeurig aantal beroemdheden als baby of kind. Stalin en Gertrude Stein, die ons vanaf tegenoverliggende bladzijden aankijken, zien er even vertederend plechtig uit; Elvis Presley en Proust, een ander stel jonge bladzijgenoten, hebben ook iets van elkaar weg; Hubert Humphrey (3 jaar oud) en Aldous Huxley (8 jaar), die naast elkaar voorkomen, hebben met elkaar gemeen dat ze beiden reeds dat sterk pregnante karakter vertonen waarvoor ze als volwassenen zo bekend zouden worden. Zonder uitzondering hebben alle foto’s in het boek iets boeiends en charmants, gecombineerd met wat wij weten (meestal ook van foto’s) van de beroemdheden die de kinderen later zouden worden. Voor dit soort stoute stukjes op het gebied van surrealistische ironie zijn naïeve kiekjes of zeer conventionele atelierportretten zeer doeltreffend; dat soort foto’s lijkt zelfs nog vreemder, ontroerender en profetischer. Oude foto’s in ere herstellen door ze in een nieuw verband te plaatsen is een belangrijke trend geworden in het boekenbedrijf. Een foto is slechts een fragment: na verloop van tijd raakt hij op drift, en drijft weg in een zacht, abstract verleden, open voor elke interpretatie (of combinatie met andere foto’s). Je zou een foto ook kunnen definiëren als een citaat, waardoor een fotoboek een boek met citaten wordt. Een steeds gebruikelijker manier om foto’s in boekvorm aan te bieden is dan ook de foto’s zelf ook nog eens te voorzien van citaten. Een voorbeeld hiervan is Down Home (1972) van Bob Adelman, het portret van een agrarische provincie in Alabama – een van de armste gebieden van het land – dat een periode beslaat van vijf jaar in de jaren zestig. Als bewijs van de voortdurende voorkeur van de makers van documentairefoto’s voor pechvogels mag dienen dat Adelmans boek afstamt van Let Us Now Praise Famous Men, waarin het er juist om ging dat de portretmodellen niet beroemd maar vergeten waren. De foto’s van Walker Evans waren echter vergezeld van een welsprekende prozatekst, geschreven (soms overgeschreven) door James Agee, met de bedoeling de lezer meer inzicht te geven in het harde leven van de deelbouwers. Niemand durft voor Adelmans modellen op te komen. (Het is kenmerkend voor de liberale sympathieën waarvan zijn boek doortrokken is, dat er zogenaamd geen enkel standpunt wordt ingenomen, met andere woorden: dat het een volkomen onpartijdige, niet-meelevende kijk geeft op het onderwerp.) Men zou Down Home kunnen beschouwen als een miniatuurversie, ter grootte van een provincie, van het project van August Sander, die beoogde een objectieve fotodocumentatie te geven van een heel volk. Maar de eerste exemplaren hebben zelf iets te zeggen, wat aan de pretentieloze foto’s een gewicht verleent dat ze op zichzelf niet zouden hebben. Gecombineerd met hun eigen woorden komen de burgers van Wilcox County in die foto’s naar voren als mensen die genoodzaakt zijn hun landstreek te verdedigen en te laten zien. Er wordt gesuggereerd dat hun leven in letterlijke zin een opeenvolging is van positie innemen en poseren. Een tweede voorbeeld is Wisconsin Death Trip (1973) van Michael Lesy, waarin eveneens met behulp van foto’s een portret wordt opgebouwd van een agrarische provincie. Maar hier ligt de tijd in het verleden, tussen 1890 en 1910, jaren van ernstige crisis en economische ontberingen. Jackson County wordt gereconstrueerd door middel van wat men uit die jaren heeft weten te vinden. De vondst bestaat uit een keuze uit foto’s van Charles Van Schaick, de voornaamste commerciële fotograaf van de hoofdstad, van wiens werk een dikke drieduizend negatiefplaten worden bewaard in de State Historical Society van Wisconsin; uit citaten van bronnen uit die tijd, voornamelijk plaatselijke kranten en verslagen van het provinciale krankzinnigengesticht, en uit romans en verhalen over het Midwesten. De citaten hebben niets te maken met de foto’s, maar zijn er los en intuïtief mee verbonden op de manier waarop John Cage op het moment van de voorstelling woorden en klanken laat samengaan met dansbewegingen die vooraf choreografisch zijn vastgesteld door Merce Cunningham. De mensen die in Down Home werden gefotografeerd, zijn de schrijvers van de uitspraken die we kunnen lezen op de tegenoverliggende pagina’s. Witten en zwarten, armen en welgestelden geven blijk van tegengestelde meningen (vooral wat betreft klasse en ras). Maar terwijl de uitspraken die bij de foto’s van Adelman staan, elkaar tegenspreken, zeggen de teksten die Lesy heeft verzameld allemaal hetzelfde, namelijk dat in het Amerika van rond de eeuwwisseling een verbijsterend groot aantal mensen druk bezig was zichzelf in een schuur op te hangen, zijn kinderen in een put te verdrinken, zijn of haar echtgenoot de strot af te snijden, zich uit te kleden in de hoofdstraat, de oogst van zijn buren in brand te steken, en allerlei andere daden te begaan die hem waarschijnlijk in de bajes of in het gekkenhuis zouden doen belanden. Tegen hen die menen dat Vietnam en alle binnenlandse angst en rottigheid van de jaren zestig Amerika hebben gemaakt tot een land van steeds somberder verwachtingen, zegt Lesy dat de droom al tegen het eind van de negentiende eeuw is vervlogen, niet in de onmenselijke steden, maar in de agrarische gemeenschappen, en dat het hele land al lang geleden gek is geworden. Natuurlijk bewijst Wisconsin Death Trip niets feitelijks. De kracht ervan als historisch argument ligt in de kracht van de collage. Lesy had naast de verontrustende, fraai door de tijd aangetaste foto’s van Van Schaick andere teksten uit die periode kunnen plaatsen – bijvoorbeeld liefdesbrieven en dagboeken – en dan een andere, misschien minder wanhopige indruk gegeven. Zijn boek is prikkelend; een modieus pessimistische polemiek; volkomen onberekenbaar vanuit historisch oogpunt. Een aantal Amerikaanse schrijvers, met als bekendste Sherwood Anderson, hebben in ongeveer dezelfde tijd die in Lesy’s boek wordt beschreven, net zo polemisch de misère van het leven in een kleine stad beschreven. Maar hoewel een fotofictie als Wisconsin Death Trip minder verklaart dan vele verhalen en romans, overtuigt ze meer in onze tijd, omdat ze bekleed is met het gezag van een documentaire. Foto’s en citaten lijken, omdat ze voor stukken werkelijkheid worden gehouden, authentieker dan lange literaire vertellingen. Het enige proza dat voor steeds meer lezers geloofwaardig wordt, is niet het fijnzinnige geschrijf van een Agee, maar het rauwe verslag, dat al dan niet gecorrigeerd op de band werd opgenomen, of fragmenten of integrale teksten van documenten uit de subliteratuur (verslagen van rechtszittingen, brieven, dagboeken, psychiatrische ziektegeschiedenissen, enzovoort); de mensonterend sentimentele, vaak paranoïde reportage in de ik-vorm. Er heerst in Amerika een wrokkige achterdocht tegen alles wat literair lijkt, om nog maar te zwijgen van de steeds groter wordende tegenzin van de jongeren om überhaupt iets te lezen – al is het maar de ondertiteling van een buitenlandse film of de tekst op een platenhoes – die gedeeltelijk de nieuwe honger naar boeken met weinig woorden en veel foto’s verklaart. (Natuurlijk gaat de fotografie zelf steeds meer het prestige weergeven van het ruwe, zichzelf kleinerende, onverschillige, ongedisciplineerde – de zogenaamde antifoto.) ‘Alle mannen en vrouwen die de schrijver ooit had gekend, waren grotesk geworden,’ zegt Anderson in het voorwoord voor Winesburg, Ohio (1919), dat oorspronkelijk The Book of the Grotesque zou gaan heten. Hij vervolgt: ‘Die groteske figuren waren niet allemaal verschrikkelijk. Sommigen waren grappig, anderen bijna mooi...’ Het surrealisme is de kunst om het groteske te generaliseren en daar dan allerlei nuances (en aantrekkelijkheden) in te ontdekken. Geen activiteit is beter geëigend om de surrealistische manier van kijken te beoefenen dan de fotografie, en het eindigt ermee dat we alle foto’s surrealistisch bekijken. Allerlei mensen snuffelen op zolders en in archieven van gemeentes en provinciale historische genootschappen naar oude foto’s; er worden steeds meer obscure of vergeten fotografen opnieuw ontdekt. De fotoboeken stapelen zich steeds hoger op, meten het verloren verleden (vandaar de opkomst van de amateurfotografie) en nemen de temperatuur op van het heden. Foto’s verschaffen instantgeschiedenis, instantpsychologie, instantparticipatie. Maar er schuilt iets opmerkelijk slaapverwekkends in al die nieuwe vormen om de realiteit in te pakken. De surrealistische methode, die aanvankelijk een nieuwe, opwindende uitkijkpost beloofde te worden voor een radicale kritiek op de moderne cultuur, is ontaard in een gemakkelijke ironie die alle bewijzen democratiseert en haar splintertje bewijs gelijkstelt met geschiedenis. Het surrealisme kan alleen nog maar een reactionair oordeel geven en van de geschiedenis slechts een opeenhoping van rariteiten, een grap, een ‘death trip’ maken. == Het plezier in citeren (en het naast elkaar zetten van niet bij elkaar passende citaten) is een surrealistisch genoegen. Walter Benjamin – wiens surrealistische sensibiliteit voor zover bekend de diepzinnigste is van allen – was dan ook een hartstochtelijk verzamelaar van citaten. In haar meesterlijk essay over Benjamin vertelt Hannah Arendt dat ‘in de jaren dertig het meest karakteristieke aan hem de kleine, zwartgekafte notitieboekjes waren die hij altijd bij zich droeg, en waarin hij onvermoeibaar, in de vorm van citaten, alles optekende wat het dagelijks leven en lezen hem opleverde aan “parels” en “koralen”. Als het zo uitkwam, las hij er hardop uit voor en liet ze rondgaan alsof het exemplaren waren van een uitgelezen, kostbare collectie.’ Hoewel we in het verzamelen van citaten niet meer hoeven zien dan een ironische kopieerkunst – om zo te zeggen een onschuldig vermaak, waarbij geen slachtoffers vallen –, mogen we hieruit niet concluderen dat Benjamin iets tegen had op echte dingen of daar niet van zou hebben genoten. Benjamin was er namelijk van overtuigd dat de eens zo achteloze, onvermijdelijk destructieve hulpdiensten van de verzamelaar juist door de werkelijkheid werden uitgelokt, en gerechtvaardigd waren. In een wereld die hard op weg is één grote steengroeve te worden, wordt de verzamelaar de man die bezig is met het heilige bergingswerk. Aangezien door de loop van de moderne geschiedenis de tradities al zijn ondermijnd en de levende totaliteit waarin de kostbaarheden eertijds hun plaats hadden, is vernietigd, kan de verzamelaar nu zonder gewetensbezwaar de mooiste, meest symbolische fragmenten opdelven. Naarmate de historische verandering zich blijft versnellen, wordt het verleden zelf het meest surreële van alle onderwerpen, wat het volgens Benjamin mogelijk maakt een nieuwe schoonheid te ontdekken in dat wat bezig is te verdwijnen. Van meet af aan hebben de fotografen niet alleen zichzelf de verplichting opgelegd om een verdwijnende wereld te registreren, maar werden ze daarvoor ook gebruikt door hen die het verdwijnen ervan verhaastten. (Reeds in 1842 gaf Viollet-le-Duc, die onvermoeide verbeteraar van Franse architectonische schatten, de opdracht een serie daguerreotypen te maken van de Notre-Dame, voor hij met zijn restauratie van de kathedraal begon.) ‘De oude wereld vernieuwen,’ schreef Benjamin, ‘dat is het innigste verlangen van de verzamelaar wanneer hij de drang voelt opkomen om nieuwe dingen te kopen.’ Maar de oude wereld kan niet worden vernieuwd, zeker niet door middel van citaten; dat is het droevige, donquichotachtige aspect van het fotografisch avontuur. Benjamins ideeën zijn waard te worden vermeld, want hij is de origineelste en belangrijkste criticus van de fotografie geweest, ondanks (én vanwege) de innerlijke contradictie in zijn uitleg ervan, die voortkomt uit de marxistisch-brechtiaanse principes. Bovendien doet Benjamins eigen, ideaal project denken aan een gesublimeerde versie van de activiteit van de fotograaf. Dat project was een literatuurkritiek die uitsluitend uit citaten zou bestaan en daardoor niets zou bevatten waaruit een persoonlijke identificatie zou kunnen blijken. Verwerping van persoonlijke identificatie, minachting voor het gesjacher met boodschappen, de pretentie onzichtbaar te zijn, zijn trouwens allemaal tactieken die door de meeste beroepsfotografen worden onderschreven. De geschiedenis van de fotografie geeft ons een lange traditie te zien van ambivalente gevoelens ten aanzien van de partijdigheid ervan; partij kiezen wordt ervaren als een ondermijning van de eeuwige veronderstelling dat élk onderwerp waarde heeft en interessant is. Maar wat bij Benjamin neerkomt op een extreme kieskeurigheid, bedoeld om te maken dat het stomme verleden in al zijn onoplosbare gecompliceerdheid met zijn eigen stem kan spreken, wordt – wanneer dat principe in de fotografie wordt gegeneraliseerd en gemeengoed wordt – een steeds verdergaande ont-schepping van het verleden (juist wanneer men het wil bewaren); het fabriceren van een nieuwe, parallellopende realiteit die het verleden rechtstreeks bereikbaar maakt en tegelijk de komische of tragische ontoereikendheid ervan onderstreept; en die het bijzondere van het verleden verandert en het verleden maakt tot voorbij-zijn. Evenals de verzamelaar is de fotograaf bezield van een hartstocht die, zelfs wanneer ze voor het heden blijkt te zijn, verbonden is met een gevoel voor het verleden. Maar terwijl de traditionele kunsten van het historisch bewustzijn het verleden op orde trachten te stellen, door te onderscheiden wat vernieuwend is en wat teruggaand, wat centraal is en wat marginaal, wat relevant is en wat irrelevant of alleen maar boeiend, is zowel de benadering van de fotograaf als die van de verzamelaar onsystematisch, in feite antisystematisch. Het enthousiasme van de fotograaf voor een onderwerp houdt geen enkel wezenlijk verband met de inhoud of waarde ervan, met de eigenschappen die een onderwerp classificeerbaar maken. Het is in de eerste plaats de bevestiging dat het onderwerp ‘er is’; dat het juist is (in de zin van de juistheid van een gezichtsuitdrukking, van de opstelling van een groep objecten), wat het equivalent is van het criterium van echtheid van de verzamelaar; dat het ‘wat’ is, de specifieke eigenschappen die het uniek maken. De zeer bewuste, gretige blik van de beroepsfotograaf is een blik die niet alleen weerstand biedt aan de traditionele classificatie en evaluatie van onderwerpen, maar er zelfs bewust naar streeft die te trotseren en ten val te brengen. Dit maakt de manier waarop de fotografie haar onderwerpen benadert een heel stuk minder toevallig dan algemeen wordt verklaard. In theorie houdt de fotografie zich aan het surrealistisch mandaat om ten opzichte van het onderwerp door dik en dun een egalitaire houding aan te nemen. (Alles is ‘reëel’.) In de praktijk heeft ze – net als de hoofdstroom van de surrealistische smaak – blijk gegeven van een onuitroeibare voorkeur voor afval, ontsierende gebouwen, afdankertjes, afbladderende oppervlakken, gekke voorwerpen, kitsch. Zo was bijvoorbeeld Atget gespecialiseerd in de marginale schoonheid van goedkoop gebouwde vehikels, opzichtige of fantastische etalages, de ordinaire kunst van uithangborden en carrousels, overdadig versierde arcades, curieuze deurkloppers en smeedijzeren hekken, en gipsornamenten aan de gevels van vervallen huizen. De fotograaf – en met hem de consument – volgt het voetspoor van de voddenraper, een van Baudelaires favoriete modellen voor de moderne dichter: == Alles wat de grote stad heeft weggegooid, alles wat ze verloor, alles wat ze veracht, alles wat ze kapot heeft getrapt, wordt door hem gecatalogiseerd en verzameld. (...) Hij sorteert de dingen en maakt een verstandige keuze; zoals een vrek een schat bewaart, verzamelt hij het vuilnis dat de vorm gaat aannemen van nuttige of leuke voorwerpen tussen de kaken van de godin van de Industrie. == Naargeestige fabrieksgebouwen en straten vol aanplakborden lijken door het oog van de camera even mooi als kerken en idyllische landschappen. Zelfs nog mooier volgens de moderne smaak. We mogen niet vergeten dat Breton en andere surrealisten de tweedehandswinkel hebben uitgevonden als tempel van avant-gardistische smaak, en een bezoek aan de vlooienmarkt opvijzelden tot een soort esthetische pelgrimstocht. De voddenrapershartstocht van de surrealisten was erop gericht mooi te vinden wat andere mensen lelijk of oninteressant of irrelevant vonden, zoals prullaria, voorwerpen uit de naïeve of uit de popsfeer, en het puin van een stad. Zoals het samenstellen van een stuk proza, een schilderij of een film door middel van citaten een specifiek voorbeeld is van surrealistische smaak – denk aan Borges, Kitaj en Godard –, zo is de steeds meer in zwang komende praktijk om foto’s aan de muren van woon- en slaapkamer te hangen op de plaats waar vroeger reproducties van schilderijen hingen een aanwijzing hoe de surrealistische smaak zich heeft uitgebreid. Foto’s voldoen op zichzelf namelijk aan veel criteria voor surrealistische goedkeuring, omdat ze alomtegenwoordige, goedkope en pretentieloze dingen zijn. Een schilderij bestel je of koop je; een foto vind je (in een album of la), knip je (uit een krant of uit een tijdschrift) of kun je gemakkelijk zelf nemen. En die foto-objecten verspreiden zich niet alleen veel sneller dan een schilderij ooit kan doen, maar zijn tot op zekere hoogte ook esthetisch niet kapot te krijgen. Men kan niet zeggen dat Da Vinci’s Het laatste avondmaal in Milaan er met de tijd beter op is geworden; het ziet er nu zelfs verschrikkelijk uit. Maar wanneer een foto scrofuleus, dof, vlekkerig, kreukelig of vaag wordt, is hij nog steeds mooi, vaak zelfs mooier. (In dit en ook andere opzichten lijkt de fotografie op de architectuur, een kunstvorm waarvan de werken in de loop van de tijd eenzelfde onverbiddelijke verbetering ondergaan; veel gebouwen, en niet alleen het Parthenon, worden er waarschijnlijk mooier op als ruïne.) Wat voor foto’s geldt, geldt ook voor de wereld, fotografisch gezien. Door de fotografie groeit de ontdekking van de achttiende-eeuwse literaire intelligentsia dat ruïnes mooi zijn, uit tot een werkelijk populaire voorkeur, en wordt die opvatting van schoonheid nog verder uitgebreid dan tot de ruïnes van de romantici zoals die prachtige vervallen vormen die Laughlin fotografeerde, namelijk tot de ruïnes van de modernisten, de werkelijkheid zelf. De fotograaf wordt, of hij wil of niet, betrokken in een onderneming om de werkelijkheid tot iets antieks te maken: foto’s zijn op zichzelf al instantantiquiteiten. De foto vormt een modern equivalent van het karakteristiek romantische architectonische genre: de kunstmatige ruïne, een ruïne die wordt geschapen om het historische karakter van een landschap te verdiepen, om de natuur tot iets suggestiefs te maken, iets wat het verleden suggereert. Het toevallige aspect van foto’s bevestigt hoe vergankelijk alles is; door de willekeur van het fotografische materiaal wordt bewezen dat de realiteit in wezen niet te classificeren is. De werkelijkheid wordt opgesomd in een reeks losse fragmenten, een eindeloos verlokkende, pijnlijk reducerende manier om met de wereld om te springen. Illus­tratief voor die half jubelende, half neerbuigende relatie tot de werkelijkheid die de noemer is van het surrealisme, impliceert de nadrukkelijke verklaring van de fotograaf dat het allemaal werkelijk is, tegelijk dat de werkelijkheid alleen niet voldoende is. Door een fundamentele ontevredenheid uit te spreken over de realiteit, getuigt het surrealisme van een houding van vervreemding die in onze tijd de algemene attitude is geworden in die delen van de wereld die een grote politieke macht hebben, geïndustrialiseerd zijn en zijn gezwicht voor de camera. Hoe zou men de realiteit anders onvoldoende, saai, te veel gereglementeerd, en oppervlakkig rationeel kunnen vinden? In het verleden uitte een onvrede met de werkelijkheid zich in een verlangen naar een andere wereld. In de moderne samenleving uit onvrede met de werkelijkheid zich in de obsessie om deze wereld te willen reproduceren. Alsof de realiteit alleen maar reëel, dat wil zeggen surreëel, is wanneer je haar ziet in de vorm van een object, namelijk via de peppil van een foto. De fotografie brengt onvermijdelijk een zekere bevoogding van de werkelijkheid mee. Van ‘iets daarbuiten’ is de wereld een reeks van ‘inside’ foto’s geworden. Onze hoofden gaan lijken op de toverkastjes die Joseph Cornell vulde met allerlei willekeurige voorwerpjes die afkomstig waren uit Frankrijk, dat hij niet één enkele keer had bezocht. Of op een hoop oude filmstills, waarvan Cornell in dezelfde surrealistische sfeer een uitgebreide collectie aanlegde, bij wijze van nostalgische souvenirs van de oorspronkelijke ervaring van het filmen, als een soort symbolisch bezit van de schoonheid van bepaalde acteurs. Maar de relatie van een still tot de film is in wezen misleidend. Uit een film citeren is niet hetzelfde als uit een boek citeren. Terwijl de leestijd van een boek aan de lezer wordt overgelaten, wordt de kijktijd van een film vastgesteld door de filmmaker, en worden de beelden net zo vlug of langzaam waargenomen als de montage toelaat. Aldus is een still, waarbij je zo lang als je wilt bij één enkel moment kunt blijven stilstaan, juist in tegenspraak met de vorm van het leven, dat een proces is, een stroom in de tijd. De gefotografeerde wereld staat in een even slordige verhouding tot de werkelijke wereld als de stills tot een film. Het leven handelt niet over significante details die in een flits worden belicht en dan voor altijd zijn gefixeerd. Foto’s wel. De aantrekkingskracht van foto’s, de greep die ze op ons hebben, bestaat hieruit dat ze tegelijk de relatie laten zien van de fotograaf tot de wereld en zijn promiscue aanvaarding van die wereld. Want door de evolutie van de modernistische rebellie tegen de traditioneel esthetische criteria is zijn relatie tot de wereld ten nauwste betrokken bij het bevorderen van kitscherige smaakcriteria. Hoewel sommige foto’s, die we als individuele objecten mogen beschouwen, het penetrante en de lieflijke ernst van een belangrijk kunstwerk bezitten, is de grote verspreiding van foto’s uiteindelijk een bevestiging van de kitsch. De hypermobiele blik van de fotografie vleit de kijker en schept een bedrieglijk gevoel van alomtegenwoordigheid, de valse illusie dat men de ervaringen beheerst. Surrealisten, die ernaar streefden radicaal, ja zelfs revolutionair te zijn op cultureel gebied, hebben vaak de goedbedoelde illusie gekoesterd dat ze marxist konden, nee moesten zijn. Maar de esthetiek van de surrealisten is te veel met ironie overgoten om verenigbaar te kunnen zijn met de meest verleidelijke vorm van moralisme van de twintigste eeuw. Marx verweet de filosofie dat ze de wereld alleen maar probeerde te begrijpen in plaats van haar te veranderen. De fotografen, die werken binnen het kader van de surrealistische sensibiliteit, suggereren hoe ijdel elke poging om de wereld te begrijpen is, en stellen voor om er in plaats daarvan een verzameling van aan te leggen. == == 2 Hoewel daar verandering in kwam, zoals wordt aangeduid in een memorandum van Stryker aan zijn staf in 1942, toen vanwege de nieuwe aan het moreel gestelde eisen in de Tweede Wereldoorlog armen als onderwerp te deprimerend werden. ‘Wat we nu onmiddellijk nodig hebben, zijn foto’s van mannen, vrouwen en kinderen aan wie je kunt zien dat ze werkelijk geloven in de vs Neem mensen waar pit in zit. Er werken bij ons op het ogenblik te veel lui die de vs afschilderen als een bejaardentehuis en doen of zo ongeveer iedereen te oud is om te werken of te ondervoed om zich druk te maken over wat er aan de hand is (...) We hebben vooral behoefte aan jonge mannen en vrouwen die in onze fabrieken werken (...) Huisvrouwen in de keuken, of in hun tuin bezig bloemen te plukken. Meer oude echtparen die tevreden kijken. (...)’

6. margin-bottom: 0 !important;} De beeldwereld Men heeft de werkelijkheid altijd geïnterpreteerd via het verslag dat afbeeldingen ervan uitbrachten, en vanaf Plato hebben alle filosofen geprobeerd onze afhankelijkheid van afbeeldingen wat minder sterk te maken door een permanent model op te stellen om de werkelijkheid te begrijpen zonder gebruik te maken van afbeeldingen. Maar toen dat model in het midden van de negentiende eeuw ten slotte bereikbaar leek, en de oude religieuze en politieke illusies het veld moesten ruimen voor de opmars van een humanistische en wetenschappelijke denkwijze, bleef de te verwachten massale overloop tot de realiteit uit. In de nieuwe eeuw van ongeloof werd de onderdanige trouw aan afbeeldingen integendeel nog versterkt. Nu men zijn geloof niet langer kon wijden aan realiteiten die men begreep in de vorm van afbeeldingen, schonk men het aan realiteiten die men begreep als afbeeldingen, met andere woorden illusies. In zijn voorwoord voor de tweede druk (1843) van The Essence of Christianity (Das Wesen des Christentums) zegt Feuerbach dat onze tijd ‘de afbeelding prefereert boven het ding, de kopie boven het origineel, de voorstelling boven de realiteit, de schijn boven het wezen’, terwijl hij aldoor beseft dat hij zelf precies hetzelfde doet. Zijn waarschuwende verzuchting werd in de twintigste eeuw veranderd in de bijna alom geaccepteerde diagnose dat een samenleving ‘modern’ mag worden genoemd wanneer het produceren en consumeren van afbeeldingen een van haar hoofdactiviteiten is; wanneer afbeeldingen die de buitengewone macht hebben om te bepalen wat we van de werkelijkheid eisen, en die de begeerde surrogaten zijn geworden van ervaring uit de eerste hand, onmisbaar zijn geworden voor de gezondheid van de economie, de stabiliteit van het staatsbestel en het vinden van persoonlijk geluk. Feuerbachs uitspraak, die hij enkele jaren na de uitvinding van de camera neerschreef, lijkt vooral een voorgevoel te zijn van de invloed van de fotografie. Want het zijn voornamelijk fotografische afbeeldingen die in de moderne samenleving een praktisch onbeperkt gezag hebben; en dat dit gezag zo veelomvattend is, komt voort uit eigenschappen die karakteristiek zijn voor afbeeldingen die met de camera zijn gemaakt. Zulke afbeeldingen zijn inderdaad in staat de werkelijkheid te overmeesteren, omdat een foto eerst en vooral niet zonder meer een afbeelding is (zoals een schilderij) en een interpretatie van de werkelijkheid, maar ook een spoor dat soms rechtstreeks van de realiteit is afgedrukt, zoals een voetafdruk of een dodenmasker. Terwijl een schilderij nooit meer is dan het constateren van een interpretatie, zelfs wanneer het aan de fotografische normen van natuurgetrouwheid voldoet, is een foto altijd op zijn minst de registratie van een uitstraling (lichtgolven die door objecten worden teruggekaatst), een afdruk van het onderwerp zoals geen schilderij het zou kunnen realiseren. Als de Shakespeare-fans moesten kiezen tussen twee alternatieve fantasieën: dat Holbein de Jongere lang genoeg had geleefd om een portret te schilderen van de bard, óf dat er vroeg genoeg een prototype van de camera was uitgevonden om hem te fotograferen, zouden de meesten de foto kiezen. Niet alleen omdat de foto waarschijnlijk zou laten zien hoe Shakespeare er werkelijk uitzag, want zelfs als de hypothetische foto nog maar nauwelijks zichtbaar zou zijn en zou zijn verbleekt tot een bruinachtige schaduw, zouden we hem waarschijnlijk nog prefereren boven een prachtige Holbein erbij. Maar het bezit van een foto van Shakespeare zou net zoiets zijn als een nagel van het Heilige Kruis in je bezit hebben. In de meeste moderne uitingen van bezorgdheid over het feit dat de echte wereld meer en meer wordt vervangen door een schaduwwereld, blijft, zoals bij Feuerbach, de platonische minachting voor de afbeelding doorklinken, waarvan men zegt dat ze echt is in zoverre als ze op iets echts lijkt, maar onecht omdat ze niet meer is dan een gelijkenis. Toch zit men er in de eeuw van de fotografische afbeeldingen met dit eerbiedwaardige, naïeve realisme een beetje naast, want de ongenuanceerde tegenstelling tussen de afbeelding (de ‘kopie’) en het afgebeelde ding (het ‘origineel’) – die Plato herhaaldelijk illustreert met het voorbeeld van een schilderwerk – is niet zo gemakkelijk van toepassing op een foto. Evenmin draagt die tegenstelling bij tot nader begrip van de oorsprong van het maken van afbeeldingen, in de tijd dat het nog een praktische, magische activiteit was, een manier om jezelf macht toe te eigenen of over iets macht te krijgen. E.H. Gombrich heeft opgemerkt dat des te verder we teruggaan in de geschiedenis, des te minder scherp het onderscheid wordt tussen de beeltenis en het ding zelf; in primitieve culturen waren ding en beeltenis eenvoudig twee verschillende, althans fysiek verschillende, manifestaties van eenzelfde energie of geest. Vandaar de veronderstelling dat beeltenissen zo doeltreffend waren om machtige personen of wezens gunstig te stemmen of in je macht te krijgen. Die machten en die wezens waren daarin aanwezig. Voor de voorvechters van de realiteit, van Plato tot Feuerbach, is het gelijkstellen van het beeld aan alleen de uiterlijke verschijning – waarbij ze er dus van uitgaan dat het beeld iets volkomen anders is dan het afgebeelde object – een onderdeel van een proces van ontwijding dat ons onherroepelijk scheidt van de wereld der gewijde perioden en plaatsen, waarin men geloofde dat de afbeelding deelnam aan de realiteit van het afgebeelde object. Het spreekt voor de originaliteit van de fotografie dat ze – precies op het moment waarop in de lange, steeds meer seculiere geschiedenis van de schilderkunst de secularisatie haar volle triomf beleeft – op volkomen seculiere voorwaarden iets van de primitieve status van de afbeelding laat herleven. Ons onbedwingbare gevoel dat het fotografische proces iets magisch is, is dus wezenlijk gefundeerd. Niemand gelooft dat een schilderij naar model op enige wijze deel heeft aan de stoffelijkheid van zijn onderwerp – een schilderij stelt hoogstens iets voor of verwijst ergens naar. Een foto lijkt echter niet alleen op zijn onderwerp bij wijze van huldeblijk – maar vormt een deel van dat onderwerp, is er een uitbreiding van; tegelijk is het een krachtig middel om dat onderwerp in je bezit te krijgen en er macht over te krijgen. Fotograferen betekent in diverse vormen een manier om iets te verwerven. In de eenvoudigste vorm beschikken we in de foto over een surrogaatbezit van een dierbaar persoon of ding, een vormbezit dat de foto enigszins het karakter verleent van een uniek voorwerp. In een andere vorm verschaft de foto ons de positie van een consument ten opzichte van de gebeurtenissen, zowel gebeurtenissen die deel uitmaken van onze eigen ervaring, als die welke daarbuiten liggen – een onderscheid dat door dit gewoontevormende consumentenschap wordt verdoezeld. Een derde vorm van verwerving is het soort informatie dat we, in plaats van ervaring, kunnen krijgen via apparaten die afbeeldingen maken en afbeeldingen vermenigvuldigen. Uit­eindelijk blijft de belangrijkheid van fotobeelden als medium waardoor steeds meer gebeurtenissen ons ervaringsgebied binnen komen, slechts een bijproduct van hun doelmatigheid in het verschaffen van kennis die is losgemaakt van de ervaring. Dit laatste is de meest omvattende vorm van fotografische verwerving. Als iets wordt gefotografeerd, wordt het een deel van een informatiesysteem, ingepast in classificatiestelsels en opbergsystemen die zich uitstrekken van de min of meer chronologische volgorde van kiekjes in een familiealbum tot aan de voortdurende opeenhoping en uiterst nauwkeurige rangschikking die nodig is voor de toepassing van de fotografie bij weersvoorspellingen, astronomie, microbiologie, geologie, politiewerk, medische opleiding en diagnoses, militaire verkenningen en kunstgeschiedenis. Foto’s zorgen niet alleen voor een nieuwe definitie van de materie van de dagelijkse ervaringen (mensen, dingen, gebeurtenissen, alles wat we met het blote oog kunnen zien, al bekijken we niet alles met dezelfde ogen en letten we vaak niet op), maar voegen er nog enorme hoeveelheden materiaal aan toe dat we helemaal niet kunnen zien. Op die manier wordt de werkelijkheid als zodanig opnieuw gedefinieerd; als onderwerp voor een tentoonstelling, als geregistreerd materiaal voor een onderzoek, als doelwit voor toezicht. Door die fotografische verkenning en verdubbeling van de wereld worden continuïteiten verbrokkeld en de stukken ervan in een nooit eindigend dossier gestopt, dat controlemogelijkheden verschaft die zelfs de stoutste verwachtingen onder het vroegere registratiestelsel voor informatie – het schrijven – te boven gaan. Dat fotografische registratie altijd een potentieel controlemiddel is, werd al ingezien toen die macht nog in de kinderschoenen stond. In 1850 noteerde Delacroix in zijn Journal het succes van sommige ‘fotografische experimenten’ in Cambridge, waar astronomen die bezig waren de zon en de maan te fotograferen, erin waren geslaagd een speldenknopachtige indruk te krijgen van de ster Vega. Hij voegde er de volgende ‘merkwaardige’ opmerking aan toe: == Aangezien het licht van de ster waarvan een daguerreo­type is gemaakt, twintig jaar nodig heeft gehad om de ruimte door te reizen die de ster van de aarde scheidt, volgt daaruit dat de lichtstraal die op de gevoelige plaat is gefixeerd, de hemelbol al geruime tijd had verlaten voordat Daguerre het proces ontdekte door middel waarvan wij zojuist over dit licht controle hebben gekregen. == De opmars van de fotografie heeft de onbeduidende ideeën over controle zoals Delacroix die koesterde, ver achter zich gelaten, en de verschillende vormen waarin een foto controle kan verschaffen over het gefotografeerde object steeds feitelijker gemaakt. De technologie, die de mate waarin de afstand tussen fotograaf en onderwerp invloed uitoefent op de nauwkeurigheid en de grootte van de afbeelding, al tot een minimum heeft teruggebracht, heeft de mogelijkheid geschapen om zowel dingen te fotograferen die onvoorstelbaar klein zijn, als zaken die onvoorstelbaar veraf liggen, zoals sterren; heeft het fotograferen zelfs onafhankelijk gemaakt van het licht (infrarode fotografie); het foto-object bevrijd van zijn beperktheid tot twee dimensies (holografie); de tijd tussen het instellen van het apparaat en het moment dat men de foto in handen krijgt, ingekrompen (vanaf de eerste Kodak, toen er weken nodig waren voordat de foto’s in ontwikkelde staat terugkwamen bij de amateurfotograaf, tot aan de polaroid waar de foto na een paar seconden uit rolt); en heeft niet alleen gemaakt dat afbeeldingen gingen bewegen (film) maar heeft zelfs bereikt dat ze gelijktijdig worden geregistreerd en overgebracht (video). Kortom, de technologie heeft van de fotografie een ongeëvenaard medium gemaakt om het menselijk gedrag te ontcijferen, te voorspellen en te beïnvloeden. De fotografie heeft een bepaalde macht die geen ander beeldvormend procédé ooit heeft bezeten, want in tegenstelling tot vroegere procédés is de fotografie niet afhankelijk van een beeldenmaker. Hoe zorgvuldig de fotograaf ook te werk gaat bij het voorbereiden en leiden van het procédé, het proces zelf blijft een optisch-chemisch (of elektronisch) proces dat automatisch functioneert, en waarvan de apparatuur onvermijdelijk zal worden gewijzigd om de werkelijkheid nog gedetailleerder en dus bruikbaarder in kaart te brengen. Door het feit dat die afbeeldingen op een mechanische manier geboren worden en een zeer letterlijke macht overdragen, is er een nieuwe relatie ontstaan tussen beeld en werkelijkheid. En hoewel men van de fotografie ook zou kunnen zeggen dat ze de primitiefste relatie in ere herstelt – waarbij beeld en object gedeeltelijk samenvallen – wordt de potentie van het beeld nu op een heel andere manier ervaren. Volgens het primitieve besef van de doelmatigheid van het beeld ging men ervan uit dat de afbeeldingen de eigenschappen van de werkelijke dingen bezaten, maar wij hebben de neiging om aan de werkelijke dingen de eigenschappen van de afbeelding toe te schrijven. Zoals iedereen weet, zijn primitieve volken bang dat de camera hen zal beroven van een deel van hun wezen. In een memoire die Nadar in 1900 publiceerde aan het eind van een zeer lang leven, vertelt hij dat Balzac een soortgelijke ‘vage angst’ had om te worden gefotografeerd. Volgens Nadar gaf Balzac hiervoor de verklaring dat == iedereen in zijn natuurlijke staat bestaat uit een reeks schimmige beelden die tot in het oneindige in lagen op elkaar liggen, en gewikkeld zijn in oneindige dunne vliesjes (...) Aangezien de mens nog nooit in staat is geweest iets te scheppen, dat wil zeggen iets materieels te maken uit een schim, iets ontastbaars, of uit niets iets te maken, wordt bij iedere daguerriaanse operatie dus de hand gelegd op een van die lagen van het lichaam waarop die handeling zich concentreert, en wordt dat laagje losgemaakt van het geheel en opgebruikt. == Het lijkt kenmerkend voor Balzac om aan dit soort schroom te lijden. ‘Was Balzacs angst voor de daguerreotypie echt of aanstellerij?’ vraagt Nadar zich af. ‘Hij was echt (...)’, aangezien de fotografische procedure als het ware een materialisatie is van het origineelste aspect van Balzacs techniek als romanschrijver. De werkwijze van Balzac bestond eruit dat hij, net als bij een fotografische vergroting, kleine details vergrootte en niet bij elkaar passende karaktertrekken of details naast elkaar plaatste, zoals bij een fotografische lay-out; op die manier tot iets expressiefs gemaakt, kan elk willekeurig ding met iets anders worden verbonden. Voor Balzac kon de essentie van een heel milieu worden onthuld door één enkel materieel detail, hoe nietig of schijnbaar willekeurig het ook mocht lijken. Een geheel leven werd opgesomd in een vluchtige verschijning.8 En een verandering in die verschijningen betekent een persoonsverandering, want Balzac weigert om achter die verschijningen een ‘echte’ persoon te verstoppen. De fantastische theorie die Balzac tegen Nadar ontwikkelde, dat een lichaam is samengesteld uit een oneindige reeks ‘schimmige beelden’, loopt griezelig parallel met de schijnbaar realistische theorie die hij in zijn romans tot uitdrukking brengt, dat een persoon een aggregaat is van verschijningen die, wanneer ze op de juiste manier worden belicht, tot in het oneindige significante laagjes kunnen afstaan. Dat hij de werkelijkheid ziet als een eindeloze reeks situaties die elkaar weerspiegelen, en in staat is analogieën te vinden in de meest ongelijke dingen, betekent dat hij vooruitloopt op een karakteristieke waarnemingsvorm die wordt gestimuleerd door het kijken naar fotobeelden. Men is de werkelijkheid zelf gaan zien als een soort schrift dat moet worden ontcijferd – juist zoals de gefotografeerde afbeeldingen aanvankelijk werden vergeleken met het schrift. (Nièpce noemde het proces waarbij een beeld op de plaat verschijnt heliografie, zonneschrift; Fox Talbot noemde de camera ‘het potlood van de natuur’.) De moeilijkheid met Feuerbachs tegenstelling tussen ‘origineel’ en ‘kopie’ is, dat werkelijkheid en afbeelding zo statisch worden gedefinieerd. Er wordt verondersteld dat de werkelijkheid onveranderd en ongeschonden blijft, terwijl alleen de afbeeldingen veranderen, gesteund door de meest hardnekkige aanspraken op geloofwaardigheid zijn ze daardoor op de een of andere manier overtuigender geworden. Maar de begrippen afbeelding en werkelijkheid zijn complementair. Wanneer het begrip werkelijkheid verandert, gebeurt dat ook met het begrip afbeelding, en omgekeerd. ‘Onze eeuw’ geeft niet uit perversiteit de voorkeur aan de afbeeldingen boven de werkelijke dingen, maar gedeeltelijk als reactie op de verschillende manieren waarop het begrip werkelijkheid geleidelijk gecompliceerd en verzwakt werd; een van die vroege manieren was de kritiek op de werkelijkheid-als-façade die opkwam uit de verlichte burgerij van de negentiende eeuw. (Dit was natuurlijk precies het tegenovergestelde effect van wat ermee werd beoogd.) Datgene wat tot op een bepaald tijdstip steeds als werkelijkheid is ervaren terugbrengen tot pure fantasie, zoals Feuerbach deed toen hij de religie ‘de droom van de menselijke geest’ noemde en alle theologische ideeën van tafel veegde als psychologische projecties; of willekeurige, banale details van het dagelijks leven opblazen tot codes van verborgen historische en psychologische krachten, zoals Balzac deed in zijn encyclopedie van de sociale werkelijkheid in romanvorm – het zijn beide manieren om de werkelijkheid te ervaren als een stel verschijningen, als een afbeelding. De primitieve vrees voor camera’s die voortkomt uit de gedachte dat de foto een materieel deel is van de gefotografeerde persoon, wordt in onze cultuur door slechts weinig mensen gedeeld. Maar er is een restant van die magie overgebleven, bijvoorbeeld in onze aarzeling om de foto van een dierbaar iemand te verscheuren of weg te gooien, vooral wanneer die persoon is overleden of zich ver van ons bevindt. Zoiets wordt ervaren als een meedogenloze daad van verwerping. Wanneer Jude in Jude the Obscure ontdekt dat Arabella het ahornhouten lijstje met zijn eigen foto die hij haar op hun trouwdag gaf, heeft verkocht, betekent dat voor hem dat ‘elk gevoel in zijn vrouw volkomen dood is’ en wordt dat ‘het laatste duwtje om alle gevoel in hem te vernietigen’. Maar het echte moderne primitivisme betekent niet dat het beeld als een werkelijk ding wordt gezien; fotobeelden zijn heus niet zo reëel. In plaats daarvan is het alsof de werkelijkheid zelf steeds meer is gaan lijken op dat wat de camera’s ons ervan laten zien. Het is nu heel gewoon geworden om van een ervaring van een gewelddadige gebeurtenis waarin iemand zelf betrokken is geweest – bijvoorbeeld een vliegramp, een schietpartij of een terroristische bomaanval – met nadruk te verklaren dat ‘het net een film was’. Men zegt dit wanneer men meent dat andere beschrijvingen tekortschieten, en wil daarmee uitleggen hoe reëel het wel was. Terwijl in de niet-geïndustrialiseerde landen veel mensen zich nog steeds onbehaaglijk voelen wanneer ze worden gefotografeerd, dat ervaren als een soort binnendringen, een daad van oneerbiedigheid, een gesublimeerde plundering van persoonlijkheid of cultuur, is er in de geïndustrialiseerde landen juist een streven merkbaar om te worden gefotografeerd, omdat de mensen het gevoel hebben dat ze een beeld zijn en pas reëel worden door een foto. == Een werkelijkheidsbesef dat steeds gecompliceerder wordt, schept zijn eigen compensatiedrang en vereenvoudigingen; de meest verslavende daarvan is het fotograferen. Het is alsof de fotografen als reactie op een steeds bloedelozer werkelijkheidsbesef hebben gezocht naar een transfusie, een reis naar nieuwe ervaringen, zodat de oude ervaringen weer nieuw leven wordt ingepompt. Hun alomtegenwoordige activiteiten vormen de meest radicale en veiligste versie van mobiliteit. De drang om nieuwe ervaringen op te doen wordt vertaald in de drang om foto’s te maken: de ervaring op zoek naar een vorm die bestand is tegen een crisis. Aangezien het maken van foto’s min of meer verplicht lijkt voor hen die veel reizen, heeft het hartstochtelijk verzamelen van foto’s een speciale aantrekkingskracht gekregen voor de thuisblijvers, of ze dat nu zijn uit eigen verkiezing, uit onmacht, of uit noodzaak. Fotoverzamelingen kunnen worden gebruikt om een surrogaatwereld te maken, die vastzit aan opwindende, troostende of kwellende beelden. Een foto kan het beginpunt zijn van een romance (Hardy’s Jude was al verliefd op de foto van Sue Bridehead nog voor hij haar ontmoet had), maar het is normaler wanneer de erotische relatie niet alleen door foto’s wordt geschapen, maar er ook toe beperkt blijft. In Les enfants terribles van Cocteau slapen de narcistische broer en zus in één kamer, hun ‘geheime kamer’, vol met foto’s van boksers, filmsterren en moordenaars. Om hun persoonlijke legende te beleven sluiten de twee adolescenten zich op in hun hol en hangen ze de muren vol met foto’s bij wijze van privépantheon. In het begin van de jaren veertig plakte Jean Genet op een van de muren van cel 426 in de gevangenis van Fresnes de foto’s van twintig misdadigers die hij uit kranten had geknipt. Twintig gezichten waarin hij ‘het heilige teken van het monster’ ontwaarde, en ter ere waarvan hij zijn Notre-Dame des Fleurs schreef. Zij waren zijn muzen, zijn modellen, zijn erotische talismans. ‘Ze waken over mijn kleine gewoonten,’ schrijft Genet – waarbij hij dagdromen, masturbatie en schrijven op één hoop gooit – ‘en zijn de enige familie die ik heb en mijn enige vrienden.’ Voor thuisblijvers, gevangenen en mensen die zichzelf gevangen houden, is het leven te midden van foto’s van schitterende onbekenden een sentimentele reactie en een brutale uitdaging van hun isolement. J.G. Ballard beschrijft in zijn roman Crash (1973) een meer gespecialiseerde fotoverzameling in dienst van een seksuele obsessie: foto’s van auto-ongelukken, die Vaughan, de vriend van de verteller, verzamelt terwijl hij bezig is zijn eigen dood bij een autobotsing voor te bereiden. Door die foto’s steeds weer zorgvuldig te bekijken beleeft hij al van tevoren zijn erotische visioenen van de dood door een auto-ongeluk, en wordt die fantasie steeds erotischer. Aan het ene uiteinde van de schaal zijn foto’s objectieve gegevens; aan het andere einde zijn het objecten van de psychologische sciencefiction. En net zoals zowel in de meest afgrijselijke als in de meest neutraal schijnende werkelijkheid nog een seksuele imperatief kan worden gevonden, kan ook het banaalste fotodocument veranderen in een symbool van begeerte. De politiefoto betekent voor de rechercheur een aanwijzing, maar voor de gabber een erotische fetisj. Voor Hofrat Behrens in Der Zauberberg zijn de longfoto’s van zijn patiënten een middel om de diagnose te stellen. Voor Hans Castorp, die voor onbepaalde tijd gevangen zit in het sanatorium van Behrens, en door de raadselachtige, onbekende Clavdia Chauchat dol wordt van liefde, is ‘Clavdia’s röntgenportret, dat niet haar gelaat liet zien, maar de fijne beenderstructuur van haar bovenlijf en de organen van de borstholte, omringd door het bleke, spookachtige omhulsel van vlees’, de kostbaarste trofee die hij zich kan voorstellen. Dat ‘transparante portret’ is een veel intiemer spoor van de geliefde dan het schilderij van Clavdia dat in het bezit is van de Hofrat, dat ‘uiterlijke portret’ waar Hans eens met zo veel verlangen naar had gestaard. Foto’s zijn een manier om de realiteit, die wordt gezien als iets weerspannigs en onbereikbaars, gevangen te zetten en tot stilstand te brengen. Soms vergroten ze de realiteit, die dan wordt ervaren als bekrompen, uitgehold, vergankelijk, of afstandelijk. Je kunt de realiteit niet bezitten, maar je kunt wel afbeeldingen bezitten (en er ook door worden bezeten) aangezien je – volgens Proust, de meest eerzuchtige van alle vrijwillige gevangenen – niet het heden, maar wél het verleden kunt bezitten. Niets lijkt minder op het zelfverterende gezwoeg van een kunstenaar als Proust dan de moeiteloosheid waarmee foto’s worden genomen, voor zover we weten de enige activiteit waarbij één enkele beweging, één druk met de vinger, een compleet werkstuk oplevert, dat in sommige gevallen tot de erkende kunstwerken wordt gerekend. Terwijl de scheppingsweeën van Proust doen veronderstellen dat de realiteit ver weg ligt, impliceert de fotografie een rechtstreekse toegang tot de realiteit. Maar deze rechtstreekse toegankelijkheid resulteert in weer een andere manier om afstand te scheppen. De wereld bezitten in de vorm van beelden betekent dat je opnieuw ervaart hoe irreëel en afstandelijk de realiteit is. De werking van Prousts realisme komt erop neer dat er een afstand wordt geschapen tot datgene wat normaal als werkelijkheid wordt ervaren – namelijk het heden – ten einde iets te laten herleven dat gewoonlijk slechts op een afstand en in de vorm van schimmen beschikbaar is – namelijk het verleden, het punt waar het heden in de zin van Proust tot iets werkelijks wordt, dus iets wat je kunt bezitten. Bij dit streven hebben foto’s geen nut. Steeds wanneer Proust het over foto’s heeft, gebeurt dat op een kleinerende manier, en blijkt hij ze te beschouwen als synoniem van een oppervlakkige, puur willekeurige relatie tot het verleden, die te veel tot het visuele beperkt blijft en een schrale oogst oplevert vergeleken met de rijke vondsten die worden opgedolven door positief te reageren op de aanwijzingen die door alle zintuigen worden verstrekt, de techniek die hij het ‘onwillekeurige geheugen’ noemde. We zouden ons niet kunnen voorstellen dat het begin van Du côté de chez Swann eindigt met de mededeling dat de Verteller een kiekje vindt van de parochiekerk van Combray en geniet van dat visuele kruimeltje, in plaats van dat door de smaak van het eenvoudige madeleinecakeje, in thee gedoopt, plotseling een afgerond deel van zijn verleden voor zijn geestesoog staat. Maar dat komt niet doordat een foto geen herinneringen zou kunnen oproepen (dat kan hij namelijk wel, al hangt dat meer af van de eigenschappen van de kijker dan van die van de foto), maar vanwege de duidelijke eisen die Proust zelf stelt aan een levendige herinnering, namelijk dat ze niet enkel uitgebreid en accuraat is, maar ook de structuur en het wezen van de dingen weergeeft. En met foto’s alleen te laten gelden voor zover hij ze kon gebruiken als een instrument van het geheugen, geeft Proust een enigszins foute interpretatie van wat foto’s eigenlijk zijn; niet zozeer een instrument van het geheugen als wel een uitvinding of vervanging ervan. Niet de werkelijkheid wordt door een foto rechtstreeks toegankelijk gemaakt, maar het beeld ervan. Om een voorbeeld te noemen: tegenwoordig weten alle volwassenen precies hoe zijzelf en hun ouders en grootouders er als kinderen uitzagen – een wetenschap die vóór de uitvinding van de camera niet voor iedereen was weggelegd, zelfs niet voor de kleine minderheid die de gewoonte had een portret van de kinderen te laten schilderen. De meeste portretten verschaften minder informatie dan welk kiekje ook. En zelfs de zeer rijken bezaten meestal slechts één portret van henzelf of van hun voorouders als kind, met andere woorden een beeld van één bepaald moment uit hun jeugd, terwijl het tegenwoordig normaal is om een heleboel foto’s te hebben van jezelf op alle leeftijden, omdat het fototoestel de mogelijkheid biedt een complete documentatie aan te leggen. De bedoelingen van de standaardportretten van de bourgeoisie van de achttiende en de negentiende eeuw was een ideaalbeeld te vestigen van het model (dat daarbij zijn sociale status uitdroeg) en het uiterlijk mooier te maken; met dit doel voor ogen is het duidelijk waarom geportretteerden niet de behoefte voelden meer dan één portret te laten schilderen. De fotografische registratie bevestigt op een bescheidener manier gewoon het feit dat de gefotografeerde persoon bestaat; daarom kun je er nooit te veel van hebben. De vrees dat het unieke van een persoon zou vervlakken wanneer er van hem een foto wordt gemaakt, is nog nooit zo vaak geuit als in het midden van de negentiende eeuw, de jaren waarin de portretfotografie de eerste voorbeelden gaf van de wijze waarop de camera vluchtige modes en duurzame industrieën zou creëren. In de roman Pierre van Melville, die in het begin van die jaren werd gepubliceerd, bedenkt de held, alweer een vurig voorstander van het vrijwillige isolement, == met welke oneindige snelheid nu door middel van de daguer­reotypie van iedereen het meest natuurgetrouwe portret kan worden gemaakt, terwijl vroeger een natuurgetrouw portret slechts binnen het bereik lag van de rijke of geestelijke aristocraten van de wereld. Het is dan ook logisch om hieruit te concluderen dat het portret, in plaats van zoals vroeger een genie te vereeuwigen, nu van de eerste de beste pummel een eendagsvlieg maakt. Wanneer iedereen zijn portret openbaar laat maken, bestaat de ware distinctie er trouwens in dat jij het jouwe niet aan de openbaarheid prijsgeeft. == Maar als het waar is dat foto’s het model op een lager niveau brengen, werken schilderijen op de tegenovergestelde manier vervormend; ze maken het model grootser. Melville voelt intuïtief dat elke vorm van portretten in de commerciële cultuur gecompromitteerd wordt, en op zijn minst, volgens Pierre, een standaardvoorbeeld is van vervreemde sensibiliteit. Zoals een foto in een massamaatschappij te weinig is, is een schilderij te veel. De aard van het schilderij, merkt Pierre op, brengt mee dat het == meer recht op eerbied heeft dan de mens; in zoverre je je niets kleinerends kunt voorstellen van een portret, terwijl je vele onvermijdelijk kleinerende details kunt bedenken die de persoon betreffen. == Zelfs als we mogen aannemen dat die ironische omstandigheid is opgeheven door de absolute triomf van de fotografie, blijft het voornaamste verschil tussen een geschilderd portret en een fotoportret nog steeds gelden. Schilderijen geven onder alle omstandigheden een samenvatting; foto’s doen dat meestal niet. Fotografische afbeeldingen zijn bewijsstukken in het kader van een biografie of geschiedenis die nog bezig is. In tegenstelling tot het ene schilderij impliceert één foto bovendien dat er nog andere komen. ‘Altijd – het Menselijke Bewijsstuk om heden en toekomst in contact te laten blijven met het verleden,’ zegt Lewis Hine. Maar de fotografie voorziet niet alleen in een documentatie van het verleden, maar verschaft ook een nieuwe manier om met het heden om te gaan, zoals blijkt uit de invloed van de massa’s fotodocumenten in onze tijd. Terwijl oude foto’s onze voorstelling van het verleden opvullen, transformeren foto’s die op dit moment worden gemaakt het heden tot een mentale voorstelling, alsof het al verleden is. De camera schept een afgeleide relatie tot het heden (de realiteit is bekend via haar afdrukken), en zorgt voor een rechtstreeks terugwerkende blik op de ervaring. Foto’s leveren schijnvormen van bezit: van het verleden, het heden, en zelfs van de toekomst. In Nabokovs lnvitation to a Beheading (1938) laat men de gevangene Cincinnatus de ‘foto­horo­scoop’ zien van een kind, getrokken door de sinistere M’sieur Pierre: een album met foto’s van kleine Emmie als baby, daarna als klein kind, vervolgens in de puberteit zoals ze op dat moment is, en dan – met behulp van retouches en foto’s van haar moeder – als jong meisje, als dertigjarige bruid, en eindigend met een foto op de leeftijd van veertig: Emmie op haar doodsbed. Een ‘parodie op het werk van de tijd’ noemt Nabokov dit typische voorbeeld van een artefact; het is tevens een parodie op het werk van de fotografie. De fotografie, die op zoveel manieren narcistisch wordt gebruikt, is tevens een machtig instrument om onze relatie tot de wereld te depersonaliseren; deze twee soorten van toepassing vullen elkaar aan. Als een verrekijker die je aan twee kanten kunt gebruiken, brengt de camera exotische dingen dichterbij en maakt ze intiem, en laat bekende dingen kleiner, abstracter en vreemder worden, alsof ze veel verder weg liggen. In de vorm van één gemakkelijke, gewoontevormende bezigheid verschaft de fotografie ons gelijktijdig een gevoel van participatie en een gevoel van vervreemding met betrekking tot ons eigen leven en dat van anderen, want ze laat ons deelhebben, terwijl ze tegelijk de vervreemding bevestigt. Oorlog en fotografie lijken in onze tijd niet meer van elkaar te scheiden; vliegrampen en andere afschuwelijke ongelukken oefenen altijd een bepaalde aantrekkingskracht uit op mensen met een camera. In een samenleving waarin het tot norm is verheven om nooit ontberingen, mislukkingen, ellende, pijn, angst en afschuwelijke ziektes te willen meemaken, en waarin de dood zelf niet als iets natuurlijks en onvermijdelijks wordt beschouwd, maar als een wrede, onverdiende ramp, ontstaat een geweldige nieuwsgierigheid naar dat soort gebeurtenissen; een nieuwsgierigheid die gedeeltelijk wordt bevredigd door het maken van foto’s. Het gevoel te zijn vrijgesteld van rampen stimuleert de belangstelling voor pijnlijke foto’s en door ernaar te kijken wordt het gevoel dat men is vrijgesteld, opgewekt en nog eens versterkt. Dit komt ten dele doordat men zich ‘hier’ en niet ‘daar’ bevindt, en ten dele door het onvermijdelijkheidskarakter dat alle gebeurtenissen krijgen wanneer ze in beelden worden omgezet. In de werkelijke wereld is er iets aan het gebeuren, maar niemand weet wat er gaat gebeuren. In de plaatjeswereld is het gebeurd, en zal het eeuwig zo blijven gebeuren. Hoewel de mensen via foto’s een heleboel weten van wat er in de wereld omgaat (kunst, rampen, de schoonheid van de natuur), zijn ze vaak teleurgesteld, of verrast, of onbewogen, wanneer ze het in werkelijkheid zien. Want de fotobeelden van iets dat we uit de eerste hand meemaken, onttrekken daaraan vaak een zekere hoeveelheid gevoel terwijl de gevoelens die ze zelf opwekken meestal anders zijn dan die welke we in het werkelijk leven ervaren. Vaak raken we van iets meer overstuur in de gefotografeerde vorm dan wanneer we het werkelijk meemaken. Toen ik in 1973 in een ziekenhuis in Sjanghai toekeek terwijl bij een fabrieksarbeider met ernstige maagzweren negen tiende van de maag werd weggenomen onder acupunctuurverdoving, was ik in staat het proces dat drie uur duurde (de eerste operatie die ik in mijn leven had gezien) te volgen zonder misselijk te worden, en had ik geen moment de behoefte een andere kant op te kijken. Een jaar later, in een bioscoop in Parijs, deed de minder bloedige operatie in Chung Kuo, Antonioni’s documentaire over China, me ineenkrimpen bij de eerste snee van het ontleedmes en moest ik verschillende malen tijdens de scène mijn blik afwenden. Op de een of andere manier ben je voor verontrustende gebeurtenissen in de vorm van foto­- en filmbeelden gevoeliger dan wanneer het ‘echt’ is. Die gevoeligheid is een deel van de kenmerkende passiviteit van de kijker die in dubbele zin toeschouwer is: van gebeurtenissen die ten eerste al gevormd zijn door de betrokkenen, en ten tweede door de maker van de afbeelding. Voor de echte operatie moet ik worden schoongeborsteld, een operatiejas aantrekken, en vervolgens naast de druk bezige chirurgen en verpleegsters gaan staan om mijn rollen te spelen: beheerste volwassene, welopgevoede gast, eerbiedige getuige. De operatie op de film sluit bij het waarnemen niet alleen deze bescheiden deelname uit, maar ook elke andere activiteit. In de operatiezaal was ik degene die mijn concentratie kon verplaatsen en die de close-ups en de medium-shots maakte. In de bioscoopzaal had Antonioni vooraf bepaald welke gedeeltes van de operatie ik mocht gadeslaan; de camera kijkt voor ons en verplicht ons te kijken, met als enig alternatief niet-kijken. Verder perst de film een handeling van uren in een paar minuten samen, waarbij alleen de interessantste gedeelten overblijven, die op een interessante manier worden gepresenteerd, dat wil zeggen met de bedoeling om te ontroeren of te schokken. De dramatiek wordt nog meer gedramatiseerd door de didactiek van lay-out en montage. In een fototijdschrift slaan we een nieuw blad om; in de film begint een nieuwe scène, waardoor een contrast ontstaat dat scherper is dan het contrast tussen de opeenvolgende gebeurtenissen in de werkelijke tijd. Niets is zo leerrijk over de betekenis die de fotografie voor ons heeft (onder meer als methode om de werkelijkheid op te peppen) als de aanvallen op Antonioni’s film in de Chinese pers in het begin van 1974. Ze vormen een negatieve waslijst van alle kunstgrepen van de moderne fotografie, met inbegrip van stills en filmbeelden.9 Terwijl voor ons de fotografie innig verbonden is met een niet-continue manier van zien (het gaat er bij ons juist om, om het geheel te zien door middel van een deel, een boeiend detail, een frappante manier van couperen), is het proces in China verbonden met continuïteit. Er zijn niet alleen goede onderwerpen voor de camera, die welke positief en inspirerend zijn (voorbeeldige activiteiten, glimlachende mensen, mooi weer) en ordelijk, maar er bestaan ook juiste manieren om te fotograferen, die zijn afgeleid van ideeën over de morele orde van de ruimte die het hele begrip ‘fotografisch zien’ uitsluiten. Daardoor kon men Antonioni verwijten dat hij dingen had gefotografeerd die oud of ouderwets waren – ‘hij koos om te fotograferen bouwvallige muren en muurkranten die allang waren achterhaald’; besteedde ‘geen aandacht aan grote en kleine tractors die op het land reden; [hij] koos enkel een ezel die een steenwals voorttrok’ – en dat hij onfatsoenlijke momenten vertoonde – ‘hij heeft op een walgelijke manier mensen gefilmd die hun neus snuiten en naar de wc gaan’ – en ongedisciplineerde bewegingen liet zien – ‘in plaats van shots te nemen van leerlingen in het klassenlokaal van de lagere school van onze fabriek, filmde hij de kinderen toen ze na de les de klas uit renden’. En hij werd ervan beschuldigd de goede onderwerpen te kleineren door zijn manier van fotograferen: door ‘doffe, saaie kleuren’ te gebruiken en de mensen te verstoppen in ‘donkere schaduwen’ door eenzelfde onderwerp te behandelen met verschillende shots – ‘soms zijn er tegelijk long shots, close-ups, opnamen van voren en opnamen van achteren’ – met andere woorden, door de dingen niet te laten zien vanuit het gezichtspunt van één enkele, ideaal geplaatste waarnemer, maar door te filmen vanuit hoge en lage hoeken – ‘de camera werd opzettelijk vanuit heel slechte hoeken op deze schitterende, moderne brug gericht om te maken dat hij er krom en wankel op kwam te staan’; en door niet genoeg full shots te nemen – ‘hij heeft zich suf gepeinsd hoe hij close-ups kon krijgen die het beeld van het volk zouden vervormen en hun geestelijke verwachtingen belachelijk zouden maken’. Naast de massaproductie van fotografische iconen van vereerde leiders, revolutionaire kitsch en cultuurschatten zie je in China vaak privéfoto’s. Veel mensen bezitten foto’s van hun dierbaren, die ze aan de muur prikken of onder de glasplaat van hun commode of bureau leggen. Een groot aantal ervan behoort tot het soort kiekjes dat bij ons wordt genomen op familiebijeenkomsten en uitstapjes; maar er zit geen enkele spontane foto bij, zelfs niet van het soort dat voor de simpelste cameragebruiker in onze samenleving heel normaal is: een baby die over de grond kruipt, of iemand die net een bepaald gebaar maakt. Sportfoto’s vertonen óf het hele team als groep, óf alleen de meest stijlvolle, balletachtige spelmomenten; de meest gebruikelijke handelwijze ten overstaan van de camera is voor hen: zich erbij verzamelen en er dan in een paar rijen voor gaan zitten. Het interesseert hen niet om iemand te betrappen die in beweging is. Men veronderstelt dat dit voor een deel voortkomt uit oude fatsoensopvattingen over gedrag en beelden. Dit is trouwens karakteristiek voor de visuele smaak van een samenleving die zich bevindt in het eerste stadium van de cameracultuur en waarin het beeld nog wordt gedefinieerd als iets dat je de eigenaar ontrooft; Antonioni werd er dan ook van beschuldigd dat hij ‘met geweld shots nam tegen de wil van het volk’, als ‘een dief’. Het bezit van een camera is geen vrijbrief voor indringing zoals dat in onze samenleving gebeurt, soms zelfs tegen wil en dank. (Het behoort tot de goede manieren van een cameracultuur om te doen alsof je niets merkt wanneer je in een openbare gelegenheid door een vreemde wordt gefotografeerd, zolang de fotograaf maar op een bescheiden afstand blijft – met andere woorden, er wordt van je verondersteld dat je het nemen van de foto niet verbiedt, maar dat je er ook niet voor gaat poseren.) In tegenstelling tot onze situatie, waar we poseren wanneer we maar kunnen en toestaan dat we worden gefotografeerd wanneer het moet, is fotograferen in China bijna altijd een ritueel; het poseren hoort er altijd bij, en er moet toestemming voor worden gegeven. Iemand die ‘opzettelijk mensen besluipt die zich niet bewust waren van zijn bedoeling om hen te filmen’ ontneemt mensen het recht om te poseren en er op hun best uit te zien. Antonioni heeft bijna de hele scène in Chung Kuo die zich afspeelt op het Tienanmenplein in Peking, het voornaamste einddoel van politieke pelgrimages, aan de pelgrims gewijd die staan te wachten om daar te worden gefotografeerd. Waarom het voor Antonioni zo belangrijk is om Chinezen te laten zien die de elementaire ritus volbrengen: een reis te laten documenteren door de camera, is duidelijk: voor de camera zijn foto’s en gefotografeerd worden geliefde moderne onderwerpen. Voor zijn critici is het verlangen van de bezoekers van het Tienanmenplein naar een fotosouvenir: == een weerspiegeling van hun diepste revolutionaire gevoelens. Maar in plaats van die realiteit te laten zien, maakte Anto­nioni met kwalijke bedoelingen alleen maar shots van de kleding, bewegingen en gezichtsuitdrukkingen van de mensen: hier een verwarde haardos, daar mensen die staan te turen omdat hun ogen verblind zijn door de zon, het ene moment hun mouwen, het andere moment hun broek... == De Chinezen verzetten zich tegen fotografische verminking van de werkelijkheid. Er wordt geen gebruik gemaakt van close-ups. Zelfs de ansichtkaarten van oudheden en kunstwerken die in de musea worden verkocht, laten geen fragmenten zien; het object wordt altijd rechttoe rechtaan gefotografeerd, in het middelpunt, egaal belicht, en in zijn geheel. Wij vinden het naïef van de Chinezen dat ze niet de schoonheid zien van een afgebladderde deur vol gaten en kieren, het pittoreske van wanorde, het effect van een ongebruikelijke hoek en een opmerkelijk detail, de poëzie van een toegewende rug. Wij hebben een moderne opvatting over het mooi-maken (schoonheid is aan niets inherent; ze moet worden ontdekt door een alternatieve manier van kijken) – en ook een ruimere opvatting over de betekenis van elk onderwerp, wat door de vele toepassingen van de fotografie wordt geïllustreerd en versterkt. Des te meer variaties een object oplevert, des te rijker zijn de mogelijkheden om er een betekenis aan te hechten; zo beschouwd wordt er in onze tijd in het Westen meer met foto’s gezegd dan in China. Los van de vraag wat er waar is over Chung Kuo als voorbeeld van ideologische koopwaar (de Chinezen hebben geen ongelijk wanneer ze de film neerbuigend vinden), betekenen de beelden van Antonioni domweg meer dan ieder beeld dat de Chinezen van zichzelf afstaan. Voor Chinezen hoeft een foto niet veel te betekenen of erg interessant te zijn. Ze willen de wereld niet zien vanuit een ongebruikelijke hoek om nieuwe onderwerpen te ontdekken. Foto’s worden verondersteld iets te vertonen dat al is beschreven. Voor ons is de fotografie een tweesnijdend instrument om clichés te produceren (het oorspronkelijk Franse woord dat zowel ‘banale uitdrukking’ als ‘fotonegatief’ betekent) en om ‘frisse’ gezichtspunten te serveren. Voor de Chinese autoriteiten bestaan er alleen maar clichés, die zij zelf niet als clichés beschouwen, maar als ‘juiste’ opvattingen. In het huidige China worden slechts twee realiteiten erkend. Wij zien de werkelijkheid als iets dat op een hopeloos boeiende manier pluriform is. In China is het criterium voor een onderwerp voor debat de vraag of er wel ‘twee lijnen’ aan vastzitten, een die juist, en een die fout is. Onze samenleving biedt een heel spectrum van discontinue keuzen en manieren van waarneming. Hun samenleving is opgebouwd rond één enkele, ideale waarnemer; foto’s dragen hun steentje bij aan de Grote Monoloog. Voor ons bestaan er verspreide, onderling verwisselbare ‘gezichtspunten’; de fotografie is een veelstemmig debat. Volgens de huidige Chinese ideologie wordt de realiteit gedefinieerd als een historisch proces dat wordt opgebouwd uit telkens terugkerende dualismen met een duidelijk omlijnde, moreel gekleurde betekenis; het verleden wordt meestal veroordeeld als slecht. Voor ons bestaan er ook historische processen met griezelig gecompliceerde en soms tegenstrijdige betekenissen; en kunstvormen zoals de fotografie, die een groot deel van hun waarde ontlenen aan ons historisch besef van de tijd. (Dit is de reden waarom de dingen met het voortschrijden van de tijd eerder aanlokkelijker dan minder aanlokkelijk worden voor de fotograaf.) Met het begrip geschiedenis staven we onze belangstelling om zo veel mogelijk dingen te leren kennen. De enige manier waarop de Chinezen hun geschiedenis mogen gebruiken, is didactisch, deformerend, zonder nieuwsgierigheid. Dat is de reden waarom er voor de fotografie zoals wij die opvatten geen plaats is in hun samenleving. De beperkingen die in China aan de fotografie worden gesteld, weerspiegelen alleen maar het karakter van hun samenleving, een samenleving die wordt samengehouden door een ideologie van grimmig, onophoudelijk conflict. Onze samenleving – die samengehouden wordt door het ontkennen van conflicten – wordt niet alleen weerspiegeld door ons onbeperkt gebruik van fotobeelden, maar ontleent er ook haar vorm aan. Ons wereldbesef – de kapitalistische ‘ene wereld’ – is op zichzelf al een overzichtsfoto. De wereld is ‘een’, niet omdat hij verenigd is, maar omdat een reis door de diverse inhoudelijkheden ervan geen conflict onthult, maar enkel een nog verbluffender verscheidenheid. Deze kunstmatige eenheid van de wereld komt tot stand door de inhoudelijkheden ervan te vertalen in beelden. Beelden zijn altijd verenigbaar, of kunnen met elkaar worden verenigd, zelfs wanneer dat niet gaat met de realiteiten die ze afbeelden. De fotografie reproduceert de werkelijkheid niet alleen, maar recyclet haar ook – een van de sleutelprocessen van de moderne samenleving. In de vorm van fotobeelden krijgen de dingen en gebeurtenissen weer een nieuwe gebruiks­waarde en nieuwe betekenissen toegewezen die uitgaan boven het onderscheid tussen mooi en lelijk, echt en onecht, nuttig en nutteloos, smaakvol en smakeloos. De fotografie is een van de voornaamste middelen om aan dingen en situaties het predicaat ‘interessant’ te verlenen, een eigenschap waarbij de zo-even genoemde verschillen in het niet zinken. Iets wordt interessant wanneer je kunt zien dat het precies hetzelfde is als iets anders of ermee kan worden vergeleken. We hebben een kunst en we hebben bepaalde modes om de dingen zo te zien dat ze interessant worden; en om te zorgen dat die kunst en die modes er zijn, is er een voortdurende recycling nodig van de artefacten en smaken uit het verleden. Een cliché dat wordt gerecycled, wordt een metacliché. De fotografische recycling maakt van unieke objecten clichés en van de clichés aparte, levendige artefacten. Stapels beelden van echte dingen worden afgewisseld met beelden van beelden. De Chinezen beperken de toepassing van de fotografie, om te zorgen dat alle beelden elkaar blijven versterken en herhalen, en er geen lagen of strata van beelden ontstaan.10 Wij maken van de fotografie een medium waarmee juist alles kan worden gezegd en elk doel kan worden gediend. Wat in werkelijkheid afzonderlijk is, wordt door beelden met elkaar verenigd. In de vorm van een foto kan de explosie van een A-bom worden gebruikt als reclame voor een brandkast. == Voor ons lijkt er een fundamenteel verschil te bestaan tussen de fotograaf als individueel oog en de fotograaf als objectieve registrator, waarbij men vaak abusievelijk veronderstelt dat hierdoor een kloof wordt geschapen tussen de fotografie als kunst en de fotografie als document. Toch zijn ze allebei de logische voortzetting van wat fotografie eigenlijk inhoudt: notities kunnen maken over alles ter wereld van uit elke denkbare hoek. Dezelfde Nadar die in zijn tijd de meest gezaghebbende portretten van beroemdheden en de eerste foto-interviews maakte, was ook de eerste fotograaf die luchtfoto’s maakte, en toen hij in 1855 vanuit een ballon op Parijs ‘de daguerriaanse operatie’ toepaste, begreep hij direct hoeveel nut de fotografie in de toekomst voor oorlogvoerende partijen zou kunnen hebben. Twee attitudes vormen de grondslag van de veronderstelling dat alles op aarde potentieel materiaal is voor de camera. Bij de ene attitude gaat men ervan uit dat er in elk ding iets moois of minstens interessants zit, als je maar goed genoeg kijkt. (Het esthetiseren van de werkelijkheid, waardoor letterlijk alles bruikbaar wordt voor de camera, is hetzelfde fenomeen dat ervoor zorgt dat elke foto, hoe praktisch ook, kan worden toegelaten tot het gilde van de kunst.) Bij de andere attitude wordt alles behandeld als object voor een direct of toekomstig gebruik; materiaal voor taxaties, beslissingen of voorspellingen. Volgens de eerste attitude behoort alles te worden gezien; volgens de tweede moet alles worden vastgelegd. Camera’s vormen de outillage van een esthetische kijk op de werkelijkheid, want ze zijn machinaal speelgoed dat het voor eenieder mogelijk maakt een vrijblijvend oordeel te geven over belangrijkheid, interessantheid en schoonheid. (‘Dat zou een mooie foto zijn.’) Camera’s vormen ook de outillage voor een instrumentele kijk op de werkelijkheid door informatie te verzamelen die ons in staat stelt accurater en veel sneller te reageren op alles wat er gaande is. Die reactie kan natuurlijk zowel repressief als goedgunstig zijn: militaire verkenningsfoto’s helpen mee om levens uit te doven, röntgenfoto’s helpen mee om ze te redden. Hoewel het is of deze twee attitudes, de esthetiserende en de instrumentele, tegenstrijdige en zelfs onverenigbare gevoelens produceren over mensen en situaties, is dat volstrekt karakteristieke innerlijke tegenspraak in attitude waarmee alle leden van een samenleving die het openbare leven scheidt van het privéleven, geacht worden te leven. Misschien bereidt geen enkele activiteit ons er zo goed op voor om met deze tegenstrijdige attitudes te leren leven als de fotografie, die zich voor beide zo schitterend leent. Aan de ene kant geeft de camera het kijken een wapen in handen in dienst van de macht: de staat, de industrie, de exacte wetenschappen. Aan de andere kant drukt de camera het kijken uit in de mythische ruimte die bekend staat als het privé-leven. In China, waar politiek en moralisme geen ruimte overlaten voor uitingen van esthetische sensibiliteit, mogen maar een paar onderwerpen worden gefotografeerd en dan alleen nog op een bepaalde manier. Naarmate wij verder losraken van de politiek, komt er steeds meer ruimte vrij die kan worden opgevuld met oefeningen in sensibiliteit zoals de camera die biedt. Een van de gevolgen van de moderne cameratechnologie (video, directklaarfilms) is geweest dat er strikt privé nog meer camerawerk voor narcistische doeleinden werd gebruikt – dat wil zeggen voor zelfinspectie. Maar dergelijke, thans populaire toepassingen van imagefeedback in de slaapkamer, bij therapiesessies en op weekendconferenties, lijken veel minder belangrijk dan het potentieel van de video als middel van toezicht op openbare plaatsen. Waarschijnlijk zullen de Chinezen ten slotte net zo’n instrumenteel gebruik van de fotografie gaan maken als wij, behalve misschien in het laatste geval. Onze neiging om het karakter te zien als een equivalent van het gedrag, maakt het meer aanvaardbaar dat er een wijdverbreide openbare installatie komt om via camera’s een gemechaniseerde blik van buitenaf te verkrijgen. China’s veel repressievere normen voor orde vereisen niet alleen monitors voor het gedrag, maar een verandering van harten; bij hen is het toezicht geïnternaliseerd in een mate als nooit voorheen, wat erop zou kunnen duiden dat in hun samenleving de camera als middel van toezicht een meer beperkte toekomst tegemoet gaat. China is het voorbeeld van een bepaald soort dictatuur waarin ‘het goede’ het voornaamste dogma is, en waarin zeer strenge beperkingen zijn opgelegd aan alle vormen van expressie, inclusief het maken van afbeeldingen. In de toekomst zou er ergens misschien een ander soort dictatuur kunnen ontstaan met als voornaamste dogma ‘het interessante’, waarin allerlei soorten beelden, gestereotypeerd of excentriek, welig zouden tieren. Iets dergelijks wordt in Nabokovs lnvitation to a Beheading geopperd. In het portret dat daarin wordt geschilderd van een totalitair staatsmodel komt slechts een enkele alomtegenwoordige kunst voor, de fotografie, en de vriendelijke fotograaf die bij de dodencel van de held rondhangt, blijkt aan het eind van de roman de beul te zijn. Er schijnt geen middel te bestaan om de uitbreiding van fotobeelden een halt toe te roepen, als we het massale historische geheugenverlies, zoals in China, buiten beschouwing laten. De enige vraag is of de beeldwereld die door de camera wordt geschapen, ook nog een andere functie zou kunnen hebben. De functie die hij nu heeft, spreekt voor zichzelf, als men nagaat in welke verbanden fotobeelden worden gezien, welke afhankelijkheden ze scheppen en welke antagonismen erdoor worden verzoend, dat wil zeggen welke instellingen erdoor worden gesteund en wiens belangen ze in werkelijkheid dienen. Een kapitalistische maatschappij heeft een cultuur nodig die is gebaseerd op beelden. Ze moet zorgen voor een massa amusement om het kopen te stimuleren en het onrecht van klassen-, rassen- en sekseverschillen te verdoezelen. En ze moet onbeperkte massa’s informatie verzamelen, om des te beter de natuurlijke hulpbronnen te kunnen exploiteren, de productie op te voeren, orde te houden, oorlogen te voeren en baantjes te verschaffen aan de bureaucraten. De tweevoudige capaciteit van de camera om de werkelijkheid te subjectiveren en te objectiveren voldoet op een ideale manier aan die behoeften, en versterkt ze nog. Door de camera wordt de werkelijkheid gedefinieerd op de twee manieren die essentieel zijn voor de praktijken van een hoogontwikkelde industriële maatschappij: als schouwspel (voor de massa), en als middel van toezicht (voor de regeerders). De beeldenproductie levert meteen een heersende ideologie op. Sociale veranderingen worden vervangen door verandering van beelden. De vrijheid om een veelheid van beelden en goederen te mogen consumeren wordt gelijkgesteld met de vrijheid zelf. Om de vrijheid van politieke keuze te kunnen beperken tot vrije economische consumptie, is er een ongelimiteerde productie en consumptie van beelden nodig. == De laatste reden voor de noodzaak om alles te fotograferen ligt dan ook in de logica van het consumeren. Consumeren betekent verbranden, verbruiken – mét dus de noodzaak om te worden aangevuld. Naarmate we meer beelden maken en consumeren, krijgen we behoefte aan nog meer beelden. Maar beelden zijn geen schatten waarvoor de wereld moet worden geplunderd; ze zijn wat er domweg voorhanden is waar het oog ook maar valt. Het bezit van een camera kan een gevoel opwekken dat enigszins verwant is aan lust, en dat net als alle denkbare vormen van lust niet kan worden bevredigd; ten eerste omdat de mogelijkheden van de fotografie oneindig zijn; en ten tweede omdat het project uiteindelijk zichzelf verslindt. De pogingen die fotografen ondernemen om het uitgeholde realiteitsbesef op te vullen, dragen nog bij aan de uitholling. Ons benauwende besef dat alles vergankelijk is, is nog drukkender geworden sinds de camera ons een middel heeft verschaft om het vluchtige moment te ‘fixeren’. We consumeren beelden in een steeds sneller tempo, en zoals Balzac de camera ervan verdacht laagjes van het lichaam te verbruiken, zo consumeren onze beelden de realiteit. De camera vormt zowel het tegengif als de ziekte, een middel om ons de werkelijkheid eigen te maken en een middel om haar tot iets achterhaalds te maken. Door de krachten van de fotografie is ons realiteitsbesef eigenlijk gedeplatoniseerd, want ze hebben het steeds minder aannemelijk gemaakt over onze ervaring na te denken volgens het onderscheid tussen beeld en ding, tussen kopie en origineel... Het paste in Plato’s minachtende houding ten opzichte van beelden om ze te vergelijken met schaduwen – voorbijgaande, nauwelijks informatieve, onstoffelijke en machteloze begeleidende verschijnselen van de werkelijke dingen, waarvan ze de projectie zijn. Maar de kracht van fotobeelden komt voort uit het feit dat ze op zichzelf stoffelijke realiteiten zijn, hoogst informatieve bezinksels, achtergelaten in het spoor van wat ze ook maar mag hebben afgescheiden, machtige middelen om de rollen om te keren en de realiteit tot schaduw te maken. Beelden zijn veel werkelijker dan men ooit had kunnen veronderstellen. En juist omdat ze een onuitputtelijke bron vormen, die niet kan worden uitgeput door de consumptieverspilling, is er reden te meer om de remedie van het behoud toe te passen. Als er voor de werkelijke wereld een betere manier zou bestaan om de beeldwereld te omvatten, heeft onze wereld niet alleen een ecologie nodig voor de werkelijke dingen, maar ook voor de beelden. == == 8 Ik ontleen dit aan het verslag van Balzacs realisme in Mimesis van Erich Auerbach. Het fragment uit het begin van Le père Goriot (1834) dat Auerbach aanhaalt – Balzac beschrijft daarin de eetkamer van het pension Vauquer om zeven uur ’s morgens wanneer Madame Vauquer binnenkomt – kan nauwelijks explicieter (of meer proto-proustiaans). ‘Haar hele persoon,’ schrijft Balzac, ‘vormt de verklaring van het pension, zoals het pension haar persoon inhoudt (...) Het flabberige buikje van het korte vrouwtje is het product van het leven dat ze hier leidt, zoals tyfus het gevolg is van de uitwaseming van een ziekenhuis. Haar wollen gebreide onderrok, die langer is dan haar bovenrok (gemaakt van een oude jurk), waarvan het opvulsel te voorschijn komt door de tornen in de stof, is een opsomming van de salon, de eetkamer, het tuintje, kondigt de manier van koken aan en geeft een idee van de huurders. Wanneer zij aanwezig is, is het schouwspel compleet.’ 9 Zie A Vicious Motive, Despicable Tricks – A Criticism of Antonioni’s Anti-China Film ‘China’ (Peking: Foreign Languages Press, 1974), een pamflet van achttien pagina’s (anoniem) waarin een artikel is overgenomen dat was verschenen in het blad Renmin Ribao van 30 januari 1974; en ‘Repudiating Antonioni’s Anti-China Film’, Peking Review, nr. 8 (22 februari 1974), dat verkorte versies geeft van drie andere artikelen die in die maand werden gepubliceerd. Het doel van die artikelen is natuurlijk niet om een standpunt over fotografie naar voren te brengen – wat dat betreft is hun belangstelling toevallig – maar een ideologische modelvijand te construeren, net als in een paar andere opvoedingscampagnes die in die periode voor de massa werden gevoerd. In het kader van dat doel was het voor de vele miljoenen die door het hele land werden opgetrommeld voor vergaderingen in scholen, fabrieken, kazernes en communes om ‘Antonioni’s anti-Chinafilm te bekritiseren’ net zomin nodig dat ze de film Chung Kuo werkelijk hadden gezien als het voor de deelnemers aan de campagne om ‘in Piau en Confucius te bekritiseren’ nodig was om een tekst van Confucius te hebben gelezen. 10 De Chinese interesse voor de herhaalde functie van beelden (en woorden) heeft hen geïnspireerd tot het verspreiden van aanvullende beelden, foto’s die scènes weergeven waarbij het duidelijk is dat er geen fotograaf bij aanwezig had kunnen zijn; en het voortdurende gebruik van zulke foto’s doet vermoeden hoe weinig begrip de bevolking heeft van de betekenis van fotobeelden en fotografie. In zijn boek Ombres chinoises geeft Simon Leys een voorbeeld van de ‘Beweging om Lei Feng na te volgen’, een massacampagne uit het midden van de jaren zestig om de idealen van het maoïstische staatsburgerschap in te prenten, opgebouwd rond de apotheose van een Onbekende Staatsburger, een dienstplichtige genaamd Lei Feng, die op zijn twintigste omkomt bij een banaal ongeval. Tot de Lei Feng-tentoonstellingen die in de grote steden werden georganiseerd behoorden ‘fotografische documenten, zoals “Lei Feng helpt een oude vrouw bij het oversteken”, “Lei Feng doet heimelijk (sic) de was voor een kameraad”, “Lei Feng geeft zijn lunch aan een kameraad die zijn lunchtrommel heeft vergeten”, enzovoort’, terwijl blijkbaar niemand verbaasd is over het feit dat ‘de Voorzienigheid gezorgd heeft voor de aanwezigheid van een fotograaf bij al die momenten uit het leven van deze bescheiden, op dat moment nog onbekende soldaat’. In China is een afbeelding authentiek wanneer het goed is dat de mensen haar te zien krijgen

7. margin-bottom: 0 !important;} ## Het begon allemaal met één essay – over enige van de esthetische en morele problemen die door de alomtegenwoordigheid van fotobeelden worden gesteld, maar hoe meer ik nadacht over wat foto’s eigenlijk zijn, des te gecompliceerder en suggestiever ze werden. Zo kwam uit het ene het andere voort, en daaruit (tot mijn verbazing) weer wat anders: een reeks van essays, over de betekenis en de loopbaan van foto’s – tot ik op het punt was aangeland dat het in het eerste essay geschetste betoog, gedocumenteerd en verder uitgewerkt in de daaropvolgende essays, op een theoretischer manier kon worden gerecapituleerd en uitgebreid; en een einde kon nemen. De essays werden (in een enigszins afwijkende vorm) voor het eerst gepubliceerd in The New York Review of Books, en zouden vermoedelijk nooit geschreven zijn zonder de aanmoediging die de redacteuren van dat blad, mijn vrienden Robert Silvers en Barbara Epstein, aan mijn obsessie voor fotografie gaven. Ik ben hun, en mijn vriend Don Eric Levine, dankbaar voor hun vele geduldige raadgevingen en niet-aflatende hulp. ==

8. margin-bottom: 0 !important;} De heroïek van het kijken Niemand heeft ooit via foto’s lelijkheid ontdekt. Maar velen hebben via foto’s schoonheid ontdekt. Met uitzondering van situaties waarbij de camera wordt gebruikt bij wijze van documentatie, of om sociale riten vast te leggen, gaat men over het algemeen foto’s maken in de hoop iets moois te vinden. (De naam waaronder Fox Talbot in 1841 patent aanvroeg op zijn fotografisch procédé, was kalotypie [van het Griekse kalos = mooi].) Niemand zal ooit uitroepen: ‘Wat lelijk! Dat moet ik fotograferen.’ Zelfs als iemand dat zou zeggen, zou het alleen maar betekenen: ‘Ik vind dat lelijke ding... mooi!’ Het is heel gewoon wanneer iemand die een glimp heeft opgevangen van iets moois, spijtig opmerkt dat hij er geen foto van heeft kunnen nemen. De rol van de camera bij het mooier maken van de wereld heeft zo’n succes gehad, dat foto’s meer een norm voor schoonheid zijn geworden dan die wereld zelf. Het is helemaal niet gek wanneer een gastheer die trots is op zijn huis, foto’s ervan rond laat gaan om de bezoekers te laten zien hoe prachtig het wel is. We leren onszelf fotografisch te zien; jezelf als aantrekkelijk beschouwen, komt er op neer dat je vindt dat je er goed uitziet op een foto. Foto’s scheppen schoonheid en putten die – in de loop van generaties van fotograferen – uit. Bepaalde voorbeelden van natuurschoon worden bijvoorbeeld bijna geheel overgelaten aan de onvermoeide attenties van amateurcamerafanaten. Mensen die overvoerd zijn met plaatjes vinden een zonsondergang vaak sentimenteel, omdat die in onze tijd helaas te veel op een foto lijkt. Veel mensen zijn zenuwachtig voor ze op de foto komen; niet omdat ze, zoals primitieven, bang zijn dat ze zullen worden geschonden, maar omdat ze bang zijn dat de camera hen zal afkeuren. Ze willen een geïdealiseerd beeld, een foto van henzelf op hun best. Ze voelen zich gestraft wanneer de camera geen beeld weerspiegelt dat aantrekkelijker is dan ze in werkelijkheid zijn. Slechts weinigen hebben het geluk ‘fotogeniek’ te zijn, dat wil zeggen dat ze er (zelfs onopgemaakt en zonder flatteuze belichting) op een foto beter uitzien dan in werkelijkheid. Dat foto’s vaak worden geprezen om hun ‘candour’, hun eerlijkheid, duidt erop dat de meeste foto’s natuurlijk juist niet ‘candid’ zijn. Een tiental jaren nadat het negatief-positief procédé van Fox Talbot de daguerreotypie (het eerste uitvoerbare fotografische procédé) begon te verdringen, dus tussen 1845 en 1850, werd door een Duitse fotograaf voor het eerst een techniek ontdekt om het negatief te retoucheren. Met zijn twee versies van eenzelfde portret – het ene geretoucheerd, het andere niet – wist hij massa’s mensen te verbazen op de Parijse Exposition Universelle van 1855 (de tweede wereldtentoonstelling, en de eerste met een inzending van fotografie). Het nieuwtje dat de camera kon liegen, maakte het een stuk populairder om jezelf te laten fotograferen. De gevolgen van dat liegen moeten voor de fotografie essentiëler zijn geweest dan ze ooit voor de schilderkunst hadden kunnen zijn, omdat een foto, als plat rechthoekig beeld, een aanspraak op echtheid maakt die een schilde­rij nooit kan maken. Door een schilderijvervalsing (een schilderij met een valse signatuur) wordt de kunstgeschiedenis vervalst. Door een fotovervalsing (een foto die is geretoucheerd of waarmee is geknoeid, of die een valse titel draagt) wordt de werkelijkheid vervalst. Men kan de geschiedenis van de fotografie samenvatten als de strijd tussen twee verschillende opdrachten: de dingen mooier maken (afkomstig van de schone kunsten); en de waarheid vertellen, een eis die niet alleen wordt afgemeten aan de opvatting dat de waarheid vrij zou zijn van waardeoordelen (een erfenis van de natuurwetenschappen), maar ook aan het gemoraliseerde ideaal dat de waarheid dient te worden gezegd, overgenomen van negentiende-eeuwse literaire voorbeelden en van het toen nog nieuwe beroep van onafhankelijk journalist. Net zoals dat van de postromantische romanschrijver en van de verslaggever werd verwacht, werd ook van de fotograaf verondersteld dat hij gehuichel zou ontmaskeren en zou vechten tegen onwetendheid. Voor deze taak was het schilderen een te langzaam en te moeizaam proces, hoewel vele negentiende-eeuwse schilders samen met Millet geloofden dat le beau c’est le vrai. Het viel scherpzinnige waarnemers op dat de waarheid die door een foto wordt overgebracht, een nogal naakte waarheid is, zelfs al had de maker ervan niet de bedoeling gehad te gluren. In The House of the Seven Gables (1851) laat Hawthorne de jonge fotograaf, Holgrave, over het daguerreotype-portret opmerken: ‘Terwijl wij het slechts de verdienste toekennen dat het alleen het buitenste laagje weergeeft, brengt het in werkelijkheid het verborgen karakter tot uiting met een kracht van waarheid waaraan geen schilder zich ooit zou wagen, zelfs al zou hij in staat zijn die te ontdekken.’ De fotograaf, die vanwege de snelheid waarmee de camera alles vastlegt, bevrijd werd van de noodzaak van de schilder om een zorgvuldige keus te maken tussen de beelden die voor hem in aanmerking kwamen, maakte het zien tot een nieuw soort project, alsof het zien zelf, wanneer het maar met voldoende gretigheid en doelbewustheid werd gedaan, werkelijk in staat was de pretentie van waarheidsgetrouwheid en de zogenaamde noodzaak om de wereld mooi te vinden met elkaar te verzoenen. De camera, eens zowel voorwerp van bewondering vanwege zijn eigenschappen de werkelijkheid natuurgetrouw weer te geven, als van verguizing vanwege zijn laag-bij-de-grondse accuraatheid, heeft ten slotte de waarde van uiterlijkheden geweldig in aanzien doen stijgen. Uiterlijkheden zoals de camera die registreert. Een foto geeft de realiteit niet zomaar realistisch weer. De realiteit wordt juist nauwlettend onderzocht, en geschat op haar fotogetrouwheid. ‘Volgens mij,’ verklaarde Zola, de voornaamste ideoloog van het literair realisme, in 1901, nadat hij vijftien jaar amateurfoto’s had gemaakt, ‘mag je niet beweren dat je iets werkelijk hebt gezien voordat je het hebt gefotografeerd.’ In plaats van de realiteit alleen maar te registreren, zijn de foto’s de norm geworden voor de manier waarop de dingen ons toeschijnen; waarmee de begrippen realiteit en realisme iets heel anders werden. == De eerste fotografen deden alsof de camera een kopieerapparaat was; alsof het de camera is die ziet, terwijl hij toch door een mens wordt bediend. De uitvinding van de fotografie werd begroet als middel om de druk van steeds groeiende informatie en zintuiglijke indrukken wat te verlichten. In zijn boek over foto’s, The Pencil of Nature (1844-1846), vertelt Fox Talbot dat hij zijn idee voor de fotografie kreeg in 1833 tijdens de ‘Italiaanse reis’ die een verplichte ervaring was geworden voor een Engelsman van rijke stand als hijzelf. Hij maakte een paar schetsen van het landschap aan het Comomeer, en terwijl hij aan het tekenen was met behulp van een camera obscura, een toestel dat het beeld projecteert maar niet vastlegt, dwaalden zijn gedachten naar zijn zeggen af ‘naar de onnavolgbare schoonheid van de schilderkunst van de natuur die door de glazen lens van de camera op het papier werd geworpen’ en vroeg hij zich af ‘of het mogelijk zou zijn te maken dat die natuurlijke beelden zichzelf duurzaam afdrukten’. De camera deed zich aan Fox Talbot voor als een nieuwe vorm van noteren, dubbel aantrekkelijk omdat het zo onpersoonlijk was; omdat het een ‘natuurlijk’ beeld registreerde, dat wil zeggen een beeld dat ontstaat ‘enkel en alleen door tussenkomst van het Licht, zonder enige hulp van het penseel van de kunstenaar’. De fotograaf werd beschouwd als een scherpe waarnemer, die echter zelf niet ingrijpt; een griffier, geen dichter. Maar aangezien men algauw ontdekte dat geen twee personen van hetzelfde object dezelfde foto maken, moest de veronderstelling dat de camera een onpersoonlijk, objectief beeld geeft, wijken voor het feit dat foto’s niet alleen bewijzen wat er is, maar ook wat iemand ziet, en dus niet alleen een verslag, maar ook een evaluatie van de wereld vormen.3 Het werd duidelijk dat er niet één enkele, uniforme activiteit was die zien werd genoemd (geregistreerd en geholpen door de camera), maar dat er een ‘fotografisch zien’ bestond, dat zowel een nieuwe menselijke manier van kijken was als een nieuwe bezigheid voor de mens. Reeds in 1841, hetzelfde jaar waarin in Parijs het eerste deel werd gepubliceerd van de Excursions daguerriennes: Vues et monuments les plus remarquables du globe, zwierf er op de Stille Oceaan een Fransman rond met een camera voor daguerreotypie. De jaren vijftig van de negentiende eeuw vormden de grote periode van het fotografisch oriëntalisme; Maxime Du Camp, die met Flaubert van 1849 tot 1851 een ‘Grote Reis door het Midden-Oosten’ maakte, richtte zijn fotografische activiteiten op attracties als de Colossus van Aboe Simbel en de tempel van Baälbek, en niet op het dagelijks leven van de fellahs. Al spoedig echter ging de reiziger met zijn camera een ruimere scala van onderwerpen annexeren dan alleen beroemde bezienswaardigheden en kunstwerken. Fotografisch kijken kwam gelijk te staan met een talent om schoonheid te ontdekken in de dingen die iedereen ziet, maar veronachtzaamt, omdat hij ze te gewoon vindt. Van de fotografen werd verondersteld dat ze nog iets meer deden dan de wereld alleen maar zien zoals die is met inbegrip van alle erkende wonderen; door hun nieuwe visuele beslissingen zouden zij interesse creëren. Er is over de hele wereld een speciale heroïek in zwang gekomen toen de camera was uitgevonden: de heroïek van het kijken. De fotografie opende de mogelijkheid voor een nieuw soort freelanceactiviteit en gaf iedereen de kans blijk te geven van een bepaalde, unieke, gretige sensibiliteit. Fotografen gingen op een eigen culturele, wetenschappelijke of klassensafari, op zoek naar treffende beelden. Ze zouden het leven gaan betrappen met die actieve, hebzuchtige, evaluerende, vrijblijvende modus van kijken, wat het hun ook ging kosten aan geduld en ongemak. Alfred Stieglitz weet trots te vermelden dat hij op 22 februari 1893 drie uur in een hevige sneeuwstorm ‘had staan wachten op het juiste moment’ om zijn beroemde foto ‘Fifth Avenue, Winter’ te maken. Het juiste moment is het ogenblik waarop je in staat bent de dingen (speciaal dat wat ieder al gezien heeft) te zien op een nieuwe manier. Die boodschap werd het handelsmerk van de fotograaf in de populaire verbeelding. Rond de jaren twintig was de fotograaf een moderne held geworden, in de trant van de vliegenier en de antropoloog, zonder daarvoor echter per se de deur uit te hoeven. Lezers van populaire bladen werden uitgenodigd om met ‘onze fotograaf’ mee te gaan op een ‘ontdekkingsreis’, waarbij gebieden werden bezocht als ‘de wereld van boven af’, ‘de wereld onder een vergrootglas’, ‘de schoonheid van het dagelijks leven’, ‘het ongeziene heelal’, ‘het wonder van het licht’, ‘de schoonheid van de machine’ en de foto die ‘op straat ligt’. Het dagelijks leven als apotheose, en het soort schoonheid dat alleen de camera weet te onthullen – een hoekje van de materiële werkelijkheid dat het oog niet kan zien of normaliter mag vergeten; of een panorama zoals vanuit een vliegtuig –, dat zijn de voornaamste doelwitten van de veroveringsdrang van de fotograaf. Een tijd lang leek de close-up de meest oorspronkelijke manier van kijken voor de fotografie. Fotografen ontdekten dat er prachtige vormen verschenen naarmate ze de werkelijkheid meer besnoeiden. In het begin van de jaren veertig van de negentiende eeuw arrangeerde de veelzijdige, vindingrijke Fox Talbot niet enkel foto’s in genres die waren overgenomen van de schilderkunst – portretten, huiselijke tafereeltjes, stadsgezichten, landschappen, stillevens – maar oefende hij zijn camera ook op een zeeschelp, op de vleugels van een vlinder (vergroot met behulp van een zonnemicroscoop), op een onderdeel van een dubbele rij boeken in zijn studeerkamer. Maar zijn onderwerpen blijven herkenbaar als schelp, vleugels van een vlinder en boeken. Toen het gewone kijken nog meer geweld werd aangedaan en het object werd losgemaakt van zijn omgeving, zodat het abstract werd, kregen nieuwe schoonheidsnormen vaste voet. Schoonheid werd datgene wat het oog net niet kan zien (of niet ziet): die splijtende, ontwrichtende kijk op de dingen die alleen de camera verschaft. In 1915 maakte Paul Strand een foto die hij ‘Abstract Patterns Made by Bowls’ noemde. In 1917 ging Strand zich toeleggen op close-ups van machinevormen, en in de jaren twintig maakte hij close-ups van de natuur. Het nieuwe procédé – waarvan de bloeiperiode tussen 1920 en 1925 lag – leek onbeperkte visuele verrukkingen in te houden. Het bereikte met huis-, tuin- en keukenobjecten net zulke verbluffende effecten als met het naakt (een onderwerp dat toch volledig leek te zijn uitgeput door de schilders), of met de microkosmos van de natuur. De fotografie scheen haar glansrol te hebben ontdekt als brug tussen kunst en wetenschap, en in Moholy-Nagy’s boek Von Material zur Architektur, in 1928 gepubliceerd door het Bauhaus en in het Engels vertaald onder de titel The New Vision, werden de kunstschilders aangespoord om lering te trekken uit de schoonheid van microfoto’s en luchtfoto’s. In hetzelfde jaar verscheen een van de eerste fotografische bestsellers, een boek van Albert Renger-Patzsch, getiteld Die Welt ist schön, bestaande uit honderd foto’s, voor het grootste deel close-ups, die in onderwerp varieerden van een Colocasiablad tot de handen van een pottenbakker. De schilderkunst had nooit de brutale pretentie gehad om te willen bewijzen dat de wereld mooi is. Het oog als abstraherend medium – in de periode tussen de beide wereldoorlogen bijzonder briljant vertegenwoordigd in sommig werk van Strand, Eward Weston en Minor White – schijnt pas mogelijk te zijn geworden na bepaalde ontdekkingen van modernistische schilders en beeldhouwers. Strand en Weston, die beiden erkenden dat er overeenkomst bestond tussen hun manier van kijken en die van Kandinsky en Brancusi, kunnen als reactie op de zachtheid van Stieglitz’ foto’s zijn aangetrokken tot de hoekigheid van het kubisme. Maar het is net zo waar dat er een invloed in omgekeerde richting plaatsvond. In 1909 noteert Stieglitz in zijn tijdschrift Camera Work de onmiskenbare invloed van de fotografie op de schilderkunst, al noemt hij enkel de impressionisten, die hem met hun stijl van ‘wazige weergave’ tot zijn eigen stijl inspireerden.4 En Moholy-Nagy wijst er in zijn werk Von Material zur Architektur terecht op dat ‘het kubisme direct of indirect werd beïnvloed door de techniek en de geest van de fotografie’. Maar ondanks de vele manieren waarop schilders en fotografen elkaar vanaf de jaren veertig van de negentiende eeuw wederzijds hebben beïnvloed en geplagieerd, is hun manier van werken fundamenteel tegengesteld. De schilder bouwt iets op, de fotograaf legt iets bloot. Dat wil zeggen dat onze waarneming van een foto altijd wordt overheerst door de identificatie van het onderwerp ervan, wat bij een schilderij niet per se nodig is. Het onderwerp van Westons ‘Cabbage Leaf’, gemaakt in 1931, lijkt op een stofdraperie; er is een onderschrift bij nodig om het te kunnen identificeren. Zo snijdt het mes aan twee kanten. De vorm is aantrekkelijk, en het is (hé, wat leuk!) de vorm van een koolblad. Als het een draperie was, zou het niet zo mooi zijn geweest, want dat soort schoonheid kennen we al van de schone kunsten. Hieruit volgt dat de formele stijlattributen – het hoofddoel in de schilderkunst – in de fotografie hoogstens van secundair belang zijn, terwijl dat wat een foto voorstelt altijd van primair belang is. De veronderstelling die aan alle fotografische toepassingen ten grondslag ligt, namelijk dat elke foto een stukje wereld is, houdt in dat we (als het beeld in visueel opzicht dubbelzinnig is; bijvoorbeeld van te dichtbij of te veraf gezien) niet weten hoe we op de foto moeten reageren voor we weten om welk stuk van de wereld het gaat. Wat op een simpel adellijk kroontje lijkt – de beroemde foto van Harold Edgerton uit 1936 – wordt veel interessanter wanneer we ontdekken dat het een uiteenspattende melkdruppel is. De fotografie wordt algemeen beschouwd als een middel om de dingen te leren kennen. Toen Thoreau zei: ‘Je kunt niet meer zeggen dan je ziet’, nam hij als vanzelfsprekend aan dat van alle zintuigen het gezichtsvermogen de voorrang genoot. Maar wanneer verscheidene generaties later Thoreau’s uitspraak door Paul Strand wordt aangehaald om de fotografie te prijzen, klinkt er een andere betekenis in door. De camera heeft meer gedaan dan te zorgen dat men kan leren door te kijken (via microfotografie en teledetectie). Hij heeft het kijken zelf veranderd, door de idee van het zien-om-het-zien te stimuleren. Thoreau leefde nog in een wereld van meerdere zintuigen, al was het een wereld waarin het observeren al de status van een morele plicht ging innemen. Hij had het nog over een zien dat niet afgesneden was van de andere zintuigen, en over zien in een bepaalde context (de context die hij ‘natuur’ noemde), met andere woorden een zien dat gebonden was aan bepaalde hypothesen over wat volgens hem de moeite waard was om te zien. Wanneer Strand Thoreau citeert, neemt hij een andere houding aan tegenover het geheel van de zintuiglijke waarnemingen; namelijk de didactische cultivering van de waarneming, los van de vraag of iets de moeite waard is om te worden waargenomen; door deze attitude worden alle mo­dernistische kunststromingen bezield. De meest invloedrijke versie van deze attitude treffen we aan in de schilderkunst, de kunst waaraan de fotografie zich vanaf haar ontstaan meedogenloos heeft opgedrongen, die ze enthousiast heeft geplagieerd, en waarmee ze nog steeds in een verhitte concurrentiestrijd is verwikkeld. Volgens de gebruikelijke versie heeft de fotografie zich van de taak van de schilder meester gemaakt toen ze beelden ging maken die de realiteit zorgvuldig kopieerden. ‘Hiervoor zou de schilder innig dankbaar behoren te zijn,’ beweert Weston, die, zoals vele fotografen voor en na hem, die usurpatie in feite ziet als een bevrijding. Door de taak van de realistische uitbeelding over te nemen van de schilderkunst, die er tot op dat tijdstip het monopolie over had gehad, zou de fotografie de schilderkunst vrijmaken voor haar grote modernistische roeping: de abstractie. Maar zo klaar en duidelijk was de invloed van de fotografie op de schilderkunst niet. Toen de fotografie op het toneel verscheen, was de schilderkunst namelijk al op eigen houtje begonnen aan haar lange terugtocht van de realistische voorstelling – Turner is geboren in 1775, Fox Talbot pas in 1800 – en het gebied dat de fotografie met zo’n snel en volledig succes kwam bezetten, zou waarschijnlijk toch wel zijn geëvacueerd. (De geringe stabiliteit van de puur representatieve prestaties van de negentiende-eeuwse schilderkunst wordt het duidelijkst gedemonstreerd aan de hand van de portretkunst, die steeds meer over het schilderen zelf ging vertellen dan over degenen die ervoor poseerden, en ten slotte niet meer boeiend was voor de meer eerzuchtige schilders, met een paar opmerkelijke uitzonderingen als Francis Bacon en Warhol, die kwistig leentjebuur speelden bij de fotografische beeldentaal.) Het tweede belangrijke aspect van de relatie tussen schilderkunst en fotografie dat in de geijkte versie wordt vergeten, is de omstandigheid dat de grenzen van het nieuwe domein dat door de fotografie veroverd was onmiddellijk werden verlegd omdat sommige fotografen weigerden zich te laten beperken tot het vieren van ultrarealistische triomfen waar de schilders niet eens mee konden wedijveren. Van de twee beroemde uitvinders van de fotografie heeft Daguerre bijvoorbeeld nooit meer eerzucht gehad dan de reeks voorstellingen van de naturalistische schilder voort te zetten, terwijl Fox Talbot onmiddellijk begreep welke mogelijkheden de camera bood om vormen te isoleren die normaal aan het blote oog ontsnappen, en die door de schilderkunst nog nooit waren vastgelegd. Geleidelijk gingen de fotografen meedoen in de jacht op abstractere beelden, waarbij ze scrupules vertoonden die ons doen denken aan soortgelijke reacties toen de modernistische schilders de beeldende kunst als louter afbeelding van de hand wezen. Misschien de wraak van de schilderkunst? De nadruk die veel beroepsfotografen erop legden dat ze iets heel anders deden dan de werkelijkheid registreren, is de duidelijkste aanwijzing van de enorme tegendruk die de schilderkunst uitoefende op de fotografie. Maar hoewel de fotografen ook een aantal attitudes ten opzichte van de inherente waarde van de waarneming-ter-wille-van-de-waarneming, en van het (betrekkelijk) geringe belang van het onderwerp zijn gaan delen met de avant-gardistische schilderkunst, die daar al ruim een eeuw door werd beheerst, toch kunnen zij met de toepassing van die attitudes niet de praktijk van de schilderkunst dupliceren. Want het ligt in de aard van een foto dat hij nooit zo volledig boven zijn onderwerp kan uitstijgen als een schilderij. Evenmin kan een foto ooit boven het visuele zelf uitstijgen, terwijl dat in zeker opzicht het einddoel is van de modernistische schilderkunst. De versie van de modernistische attitude die het meest relevant is voor de fotografie, vinden we niet bij de schilderkunst, zelfs niet op het tijdstip dat ze werd veroverd, of bevrijd, door de fotografie, en stellig niet zoals ze nu is. Met uitzondering van marginale verschijnselen als het hyperrealisme, een herleving van het fotorealisme waarbij men zich er niet mee tevreden stelt de foto te imiteren, maar wil laten zien dat de schilderkunst een nog grotere illusie van natuurgetrouwheid kan bereiken, wordt de schilderkunst nog steeds grotendeels beheerst door argwaan tegen het fenomeen dat Duchamp ‘alleen maar iets van het netvlies’ noemde. De ethiek van de fotografie – namelijk dat ze ons (volgens de woorden van Moholy-Nagy) schoolt in ‘intensief kijken’ – lijkt dichter bij de modernistische poëzie te liggen dan bij de schilderkunst. Naarmate de schilderkunst steeds meer conceptueel is geworden, heeft de dichtkunst (sinds Apollinaire, Eliot, Pound en William Carlos Williams) zichzelf steeds meer betrokken verklaard bij het visuele. (‘Geen waarheid buiten de dingen,’ verklaarde Williams.) De toegewijdheid van de poëzie aan de concrete dingen en aan de autonomie van de taal van de dichter loopt parallel met de toegewijdheid van de fotografie aan het pure kijken. Beide houden een discontinuïteit in; ontwrichte vormen, met als compensatie een nieuwe eenheid: namelijk de dingen uit hun verband rukken (om ze op een nieuwe manier te kunnen zien), en ze dan als ellips bij elkaar brengen volgens de dwingende maar vaak willekeurige noodzaak van subjectiviteit. == Terwijl de meeste mensen bij het fotograferen alleen maar een overgeleverd schoonheidsbesef ondersteunen, verkeren de eerzuchtige beroepsfotografen meestal in de veronderstelling dat ze dat besef trotseren. Een heroïsche modernist als Weston ziet de fotografische onderneming als een elitair, profetisch, subversief en onthullend avontuur. Bepaalde fotografen hadden de pretentie dat ze Blakes opdracht vervulden, namelijk om de zinnen schoon te vegen, ‘aan anderen de levende wereld om hem heen te openbaren’, zoals Weston zijn eigen werk beschreef, en ‘hun dingen te laten zien die aan hun eigen nietsziende blikken waren ontsnapt’. Hoewel Weston (net als Strand) beweerde dat hij onverschillig stond tegenover de vraag of fotografie een vorm van kunst is, zitten de eisen die hij aan de fotografie stelde, nog vol met allerlei romantische veronderstellingen over de fotograaf als kunstenaar. In het tweede decennium van de twintigste eeuw hadden bepaalde fotografen zich vol overtuiging de erotiek van een avant-gardistische kunst eigen gemaakt; gewapend met een camera waren ze in een woest gevecht verwikkeld met conformistische sensibiliteiten, druk bezig Pounds oproep om Alles Nieuw te Maken na te komen. De fotografie – niet die ‘slappe schilderkunst zonder lef’, zegt Weston met viriele verachting – is het best geschikt om ‘in de hedendaagse geest door te dringen’. Tussen 1930 en 1932 staan de dagboeken (Daybooks) van Weston vol met stromen voorgevoelens van op handen zijnde veranderingen en bevestigingen van het belang van de visuele schoktherapie die de fotografen toepasten. ‘Aan alle kanten storten de oude idealen in elkaar, en het accurate, compromisloze cameraoog is, en zal dat nóg meer worden, een wereldomvattende machtsfactor in de herwaardering van het leven’. Westons opvatting over de strijd van de fotograaf heeft veel thema’s gemeen met het heroïsch vitalisme van de jaren twintig dat door D. H. Lawrence populair werd; de bevestiging van het sensuele leven, de woede tegen de seksuele huichelachtigheid van de bourgeoisie, de moralistische verdediging van het persoonlijk egoïsme in dienst van de geestelijke roeping, een manlijk beroep op een-zijn met de natuur. (Weston noemt de fotografie ‘een middel voor zelfontplooiing, een middel om zichzelf te ontdekken en te identificeren met alle manifestaties van fundamentele vormen, met de natuur, de bron’.) Maar terwijl Lawrence de totaliteit van de zintuiglijke gevoeligheid wilde herstellen, moet de fotograaf – ook al lijken zijn hartstochten nog zo sterk op die van Lawrence – aandringen op de superioriteit van één bepaald zintuig: het zien. En in tegenstelling tot wat Weston beweert, schept de gewoonte van de fotografische manier van kijken – dat wil zeggen, de realiteit zien als een reeks potentiële foto’s – eerder een gevoel van vervreemding dan een vereniging met de natuur. De fotografische manier van zien blijkt, wanneer men de pretenties ervan onderzoekt, voornamelijk een soort dis­sociatief kijken te zijn, een subjectieve gewoonte die wordt versterkt door de objectieve discrepanties tussen de manier waarop de camera en het menselijk oog zich ergens op richten en het perspectief beoordelen. In de eerste dagen van het fotograferen werden die discrepanties door het publiek vaak duidelijk opgemerkt. Maar toen de mensen eenmaal geleerd hadden fotografisch te denken, spraken ze niet meer over fotografische verdraaiing, zoals dat werd genoemd. (Nu wordt die verdraaiing in feite gezocht, zoals Williams Ivins jr. heeft opgemerkt.) Een van de eeuwige successen van de fotografie is dus haar tactiek geweest om levende wezens te veranderen in dingen, en dingen in levende wezens. De paprika’s die Weston in 1929 en 1930 fotografeerde, bezitten een weel­derigheid die zijn vrouwennaakten zelden hebben. Zowel de naakten als de paprika zijn gefotografeerd ter wille van het vormenspel – maar het is kenmerkend dat het lichaam altijd dubbelgevouwen wordt getoond, met de handen en voeten verkort, en het vlees zo ondoorzichtig als maar mogelijk is bij normale belichting en diafragma, waardoor de sensualiteit van de lichaamsvorm wordt verminderd en de abstractie ervan verhoogd. De paprika wordt in close-up getoond, maar wel in zijn geheel, het velletje opgepoetst of geolied; het resultaat is dat men gaat zien wat een erotische suggestiviteit er kan uitgaan van een nadrukkelijk neutrale vorm, en dat de schijnbare tastbaarheid ervan wordt verhoogd. De Bauhausdesigners waren verrukt van de vormschoon­heid in de industriële en wetenschappelijke fotografie; inderdaad zijn er door de camera bijna geen beelden gere­gistreerd die qua vorm zo boeiend waren als de foto’s die werden genomen door metallurgen en kristallografen. Maar de benaderingswijze van het Bauhaus tot de fotografie heeft niet lang geduurd. Tegenwoordig vindt niemand meer dat de wetenschappelijke microfotografie de essentie is van de schoonheid die in foto’s wordt geopenbaard. In de hoofdtraditie van fotografische schoonheid heeft die schoonheid het stempel nodig van de menselijke beslissing: dat juist dat een goede foto kan worden en dat een goede foto commentaar oplevert. Het bleek belangrijker de elegante vorm van een wasbak te onthullen – het onderwerp van een serie foto’s die Weston in 1925 in Mexico maakte – dan de poëtische grootsheid van een sneeuwvlok of een fossiel spoor. Voor Weston was schoonheid op zichzelf iets subversiefs – zoals leek te worden bevestigd toen sommige mensen zich ergerden aan zijn pretentieuze naakten. (In feite was Weston degene die – gevolgd door Kertész en Bill Brandt – de naaktfoto tot iets respectabels maakte.) Tegenwoordig zijn de fotografen eerder geneigd de nadruk te leggen op de doodgewone menselijkheid van hun onthullingen. Hoewel de fotografen nog steeds naar schoonheid zoeken, is men niet meer van mening dat de fotografie onder het schild van schoonheid een psychische doorbraak schept. Ambitieuze modernisten als Weston en Cartier-Bresson, die de fotogra­fie opvatten als een werkelijk nieuwe manier van zien (exact, intelligent en zelfs wetenschappelijk) zijn uitgedaagd door fotografen van een latere generatie als Robert Frank, die van het cameraoog verlangen dat het niet doordringend is maar democratisch, en die niet de pretentie hebben dat ze nieuwe normen voor het zien opstellen. Westons verklaring dat ‘de fotografie de luiken heeft opengezet naar een nieuwe wereldversie’ lijkt typerend voor de al te zonnige verwach­tingen van het avant-gardisme in alle kunsten gedurende de eerste dertig jaren van de twintigste eeuw, verwachtingen waarvan men sindsdien is afgestapt. Als de camera een psy­chische revolutie heeft ontketend, dan is dat toch nauwelijks in de positieve, romantische zin die Weston voor ogen had. Voor zover de fotografie de droge dekbladen van het gewoontekijken afpelt, schept ze een andere wijze van zien, die zowel intens als koel, meelevend als onverschillig is; bekoord kan worden door een onbeduidend detail, en verslaafd is aan incongruentie. Maar het fotografisch zien moet voortdurend worden geïnjecteerd met nieuwe schokken – of ze nu het onderwerp of de techniek betreffen – om de indruk te wekken dat de gewone manier van kijken geweld wordt aangedaan. Geprikkeld door de onthullingen van de fotografen, gaat het zien zich namelijk aan foto’s aanpassen. De avant-gardistische visie van Strand in de jaren twintig, en van Weston aan het eind van de jaren twintig en het begin van de jaren dertig, werd snel geassimileerd. Hun rigoureus doorgedreven close-upstudies van planten, schelpen, bladeren, van ouderdom verschrompelde bomen, zeewier, wrakhout, afgesleten keien, pelikaanvleugels, knoestige cipreswortels en knoestige handen van arbeiders zijn clichés geworden van een louter fotografische zienswijze. Iets waar vroeger een zeer intelligent oog voor nodig was om het te onderscheiden, kan nu iedereen zien. Geïnstrueerd door foto’s is iedereen in staat zich dingen voor te stellen die vroeger behoorden tot de puur literaire fantasie, zoals de geografie van het lichaam. Voorbeeld: een zwangere vrouw die zo is gefotografeerd dat haar lijf op een heuveltje lijkt, en een heuveltje dat zo is gefotografeerd dat het lijkt op het lijf van een zwangere vrouw. Betere bekendheid geeft geen volledig afdoend antwoord op de vraag waarom bepaalde traditionele opvattingen verslijten, terwijl andere blijven bestaan. De slijtage ligt zowel op het morele vlak als op het vlak van de waarneming. Strand en Weston hadden zich nauwelijks kunnen voorstellen dat hun ideeën over schoonheid zo banaal konden worden, en toch lijkt dat onvermijdelijk wanneer men, zoals Weston, een zo braaf schoonheidsideaal als volmaaktheid verlangt. Terwijl de schilder, volgens Weston, altijd ‘heeft getracht de natuur te verbeteren door zichzelf aan haar op te dringen’, heeft de fotograaf ‘bewezen dat de natuur een eindeloos aantal volmaakte “composities” biedt; overal orde’. Achter de vechthouding van het esthetisch purisme van de modernist zou een verbazingwekkend gulle aanvaarding van de wereld schuilgaan. Voor Weston, die het grootste deel van zijn leven als fotograaf heeft doorgebracht aan de kust van Californië, in de buurt van Carmel, het Walden van de jaren twintig, was het betrekkelijk gemakkelijk schoonheid en orde te vinden, terwijl het voor Aaron Siskind, een fotograaf van de generatie na Strand en een New Yorker die zijn loopbaan begon met het maken van architecturale foto’s en genrefoto’s van stadsmensen, een kwestie is van het scheppen van orde. ‘Wanneer ik een foto maak,’ schrijft Siskind, ‘wil ik dat het een volkomen nieuw object wordt, compleet en op zichzelf staand, waarvan de fundamentele hoedanigheid orde is.’ Voor Cartier-Bresson betekent fotograferen ‘de structuur van de wereld ontdekken; genieten van het pure plezier van de vorm’, laten zien dat er ‘in deze chaos orde heerst’. (Het zou wel eens onmogelijk kunnen blijken om over de volmaaktheid van de wereld te praten zonder zalvend te lijken.) Maar alleen maar de volmaaktheid van de wereld laten zien was als schoonheidsideaal te sentimenteel en te ahistorisch om voor de fotografie stand te kunnen houden. Het lijkt onvermijdelijk dat Weston, die meer verknocht was aan abstractie en aan de ontdekking van vormen dan Strand ooit was geweest, een veel beperkter oeuvre heeft geproduceerd dan Strand. Dus heeft Weston zich nooit genoopt gevoeld om sociaal bewuste fotografie te maken en schuwde hij de steden, met uitzondering van de periode tussen 1923 en 1927 in Mexico. Strand voelde zich, evenals Cartier-Bresson, aangetrokken tot de pittoreske troosteloosheid en blessures van het stadsleven. Maar zelfs ver van de natuur blijven zowel Strand als Cartier-Bresson (we zouden er Walker Evans ook bij kunnen noemen) hun foto’s maken met hetzelfde kritische oog, dat overal orde ontdekt. Het argument van Stieglitz, Strand en Weston dat een foto in de eerste plaats mooi hoort te zijn (dat wil zeggen mooi van compositie), lijkt tegenwoordig te zwak en te onkritisch voor de harde feiten van de wanorde; zoals ook het optimisme ten aanzien van wetenschap en technologie dat ten grondslag ligt aan de opvatting over fotografie van het Bauhaus, nu bijna verderfelijk lijkt. Hoe bewonderenswaardig en hoe mooi ze ook zijn, Westons foto’s zijn voor veel mensen minder interessant geworden, terwijl bijvoorbeeld de foto’s die zijn gemaakt door de primitieve Engelse en Franse fotografen uit het midden van de negentiende eeuw en door Atget, nu meer dan ooit verrukken. Het oordeel over Atget (‘geen verfijnd technicus’) dat Weston in zijn Daybooks noteerde, geeft volkomen de samenhang weer van Westons opvatting en zijn afstand tot de huidige smaak. ‘Veel bedorven door halovorming en geen goede kleurcorrectie,’ noteert Weston; ‘zijn instinct voor onderwerpen was scherp ontwikkeld, maar zijn manier van weergeven zwak – zijn constructie onvergeeflijk (...) zo vaak heb je het gevoel dat hij er net naast is.’ De moderne smaak stelt Weston, met zijn voorliefde voor de volmaakte afdruk, in het ongelijk, en niet Atget en de andere meesters van de volkse traditie van de fotografie. Men is die onvolmaakte techniek juist gaan waarderen omdat ze de gezapige gelijkstelling van Schoonheid en Natuur doorbreekt. De natuur is meer een onderwerp geworden voor nostalgie en verontwaardiging dan een object voor bespiegelingen. Dit wordt nog eens onderstreept door de afstand in smaak die er ligt tussen de majestueuze landschappen van Ansel Adams (Westons meest bekende volgeling), met ook het laatste belangrijke grote werk in de Bauhaustraditie: The Anatomy of Nature (1965) van Andreas Feininger, en de huidige fotografische beeldenschat van de natuurverontreiniging. Zoals deze formalistische schoonheidsidealen achteraf gezien verbonden lijken te zijn met een bepaalde historische stemming, namelijk optimisme over de moderne tijd (de nieuwe visie, het nieuwe tijdperk), zo ging het verval van die normen van fotografische zuiverheid die zowel door Weston als door de Bauhausschool werden vertegenwoordigd, samen met de morele inzinking die we in de afgelopen decennia hebben meegemaakt. In de huidige historische stemming van desillusie werd het steeds moeilijker iets zinnigs te doen met het formalistische begrip tijdeloze schoonheid. Er zijn duisterder, tijdsgebonden voorbeelden van schoonheid naar voren gekomen, die inspireerden tot een herwaardering van de fotografie van het verleden; en de moderne generaties van fotografen geven er, in een duidelijke afkeer van de Schoonheid, de voorkeur aan wanorde te laten zien; ze destilleren er liever een anekdote uit (bij voorkeur verontrustend) dan er een geruststellende ‘vereenvoudigde vorm’ (de uitdrukking stamt van Weston) van te isoleren. Maar ondanks de verklaringen dat men streeft naar een indiscrete, niet-geposeerde, vaak harde fotografie om waarheid en geen schoonheid te onthullen maakt de fotografie de dingen nog steeds mooier dan ze zijn. Zeer zeker is het de meest duurzame triomf van de fotografie geweest dat ze het talent bezat om schoonheid te kunnen ontdekken in nederige, stompzinnige, versleten dingen. De realiteit bezit op zijn minst een soort pathos. En dat pathos is... schoonheid. (De schoonheid van de armen bijvoorbeeld.) Westons beroemde foto van een van zijn hartstochtelijk beminde zoons, ‘Torso of Neil’ (1925), lijkt mooi vanwege de fraaiheid van het model en vanwege de gedurfde compositie en de geraffineerde belichting – een schoonheid die de uitkomst is van vaardigheid en smaak. De rauwe, bij flitslicht gemaakte foto’s van Jacob Riis die hij maakte tussen 1887 en 1890, doen mooi aan vanwege de kracht van hun onderwerp: vuile, vormloze bewoners van onbestemde leeftijd van New Yorkse krotten; en vanwege de toepasselijkheid van hun ‘foute’ omlijsting en van de botte contrasten die tot stand kwamen door het gebrek aan controle over toonwaarden – een schoonheid die de uitkomst is van amateurisme of onoplettendheid. De evaluatie van foto’s is altijd doorschoten met zulke esthetische dubbele normen. Oorspronkelijk beoordeeld volgens de normen van de schilderkunst, die uitgaan van een bewust ontwerp waarbij alles wat niet wezenlijk is wordt geëlimineerd, werden de karakteristieke prestaties van het fotografisch kijken tot voor kort identiek gesteld met het werk van een betrekkelijk klein aantal fotografen die er, door middel van nadenken en inspanning, in slaagden boven het mechanische karakter van de camera uit te stijgen en te voldoen aan de normen voor kunst. Maar het is inmiddels duidelijk geworden dat er geen inherent conflict bestaat tussen een mechanisch of naïef cameragebruik en een formele schoonheid van zeer hoge orde; er bestaat geen enkel soort foto waarin dat soort schoonheid niet aanwezig zou kunnen zijn; een pretentieloos functioneel kiekje kan visueel even interessant, even welsprekend en even mooi zijn als de meest geroemde foto’s die tot het domein van de schone kunsten worden gerekend. In de fotografie is deze democratisering van de formele normen het logisch tegendeel van haar democratisering van het schoonheidsbegrip. Terwijl de schoonheid per traditie was verbonden met de ideale voorbeelden (de representatieve kunst van de klassieke Grieken liet alleen jeugd zien, het lichaam in zijn volmaaktheid), hebben foto’s onthuld dat ze overal bestaat. Samen met mensen die zich mooi maken voor de camera, hebben de onaantrekkelijken en de ontevredenen hun eigen schoonheid toebedeeld gekregen. Voor een fotograaf bestaat er tenslotte geen verschil – en geen esthetisch voordeel – tussen het streven de wereld mooier te maken en het tegengestelde streven om de wereld te ontmaskeren. Zelfs fotografen die het beneden zich achten om hun portretten te retoucheren – een punt van eer voor allerlei ambitieuze portretfotografen, te beginnen met Nadar – hadden de neiging hun model op bepaalde manieren te beschermen tegen de al te onthullende blik van de camera. Het is trouwens typerend dat portretfotografen, die uit hoofde van hun beroep beschermend optreden ten opzichte van beroemde gezichten die, zoals dat van Garbo, werkelijk ideaal zijn, graag jagen op ‘echte’ gezichten, die over het algemeen worden gezocht onder naamlozen, armen, maatschappelijk weerlozen, ouden, geesteszieken – mensen die onverschillig staan tegenover de agressiviteit van de camera (of niet bij machte zijn ertegen te protesteren). Twee portretten die Strand in 1916 maakte van slachtoffers van de stad, ‘Blind Woman’ en ‘Man’, horen tot de eerste resultaten van die speurtocht, uitgevoerd in close-up. In de ergste jaren van de Duitse crisis maakte Helmar Lerski een heel compendium verontrustende gezichten, in 1931 uitgegeven onder de titel Köpfe des Alltags. De betaalde modellen voor wat Lerski zijn ‘objectieve karakterstudies’ noemde – waarin brutaalweg en meer dan levensgroot de poriën, rimpels en huidontsieringen werden onthuld – waren werkloze bedienden, opgedoken via een arbeidsbureau, bedelaars, straatvegers, venters en wasvrouwen. De camera kan clement zijn, maar is tevens een expert in wreedheid. Maar uit die wreedheid komt alleen maar een ander soort schoonheid voort, volgens de surrealistische voorkeuren die de fotografische smaak beheersen. Terwijl de modefotografie erop is gebaseerd dat iets op een foto mooier kan lijken dan in het werkelijke leven, is het dus niet verwonderlijk dat sommige fotografen die de mode dienen, zich ook voelen aangetrokken tot niet-fotogenieke modellen. De flatterende modefoto’s van Avedon worden volmaakt aangevuld door het werk waarin hij optreedt als Iemand Die Weigert Te Vleien, zoals in de elegante, meedogenloze portretten die Avedon in 1972 van zijn stervende vader maakte. De traditionele functie van het portretschilderen, namelijk het model mooier maken of idealiseren, blijft het streven van het pretentieloze fotograferen en van de commerciële fotografie, maar in de fotografie als kunst heeft die functie veel korter geduurd. Over het algemeen is de eer naar de Cordelia’s gegaan. Als middel van een bepaalde reactie tegen het conventioneel mooie heeft de fotografie haar nut bewezen door ons gevoel voor wat esthetisch aangenaam is veel ruimer te maken. Soms vindt die reactie plaats uit naam van de waarheid, maar soms ook uit naam van de gekunsteldheid of mooier makende leugentjes; zo ontwikkelt zich in de modefotografie al meer dan tien jaar een repertoire van paroxismale gebaren die onmiskenbaar de invloed verraden van het surrealisme. (‘Schoonheid moet stuiptrekkend zijn, of zal er helemaal niet zijn’, schreef Breton.) Zelfs de meest barmhartige fotojournalistiek staat onder druk om aan twee soorten verwachtingen tegelijk te voldoen, namelijk die welke voortkomen uit het feit dat wij een foto bijna altijd surrealistisch bekijken, en die welke zijn geschapen door onze overtuiging dat bepaalde foto’s een reële en belangrijke informatie over het leven verschaffen. De foto’s die W. Eugene Smith in de tweede helft van de jaren zestig maakte in het Japanse vissersdorp Minamata, waar de meeste bewoners verminkt zijn en een langzame dood sterven door kwik­vergiftiging, ontroeren ons omdat ze een lijden documenteren dat onze verontwaardiging opwekt, maar doen tegelijk een afstand ontstaan omdat het zulke prachtige foto’s zijn van het Lijden die voldoen aan de surrealistische normen van schoonheid. Smith’ foto van een stervende jongen die op de schoot van zijn moeder ligt te stuiptrekken, fungeert als een piëta voor de wereld van de slachtoffers van de pest die door Artaud werd uitgeroepen tot het onderwerp bij uitstek voor de moderne dramaturgie; inderdaad zou de hele serie als beeld kunnen dienen voor Artauds Théâtre de la Cruauté. Omdat elke foto slechts een fragment is, hangt het morele en emotionele gewicht af van de context waarin hij wordt geplaatst. Een foto verandert naar gelang het verband waarin wij hem zien. Smith’ foto’s van Minamata zullen op een contactafdruk dus anders lijken dan op een tentoonstelling, of bij een politieke demonstratie, of in een politiedossier, of in een fotoblad, of in een nieuwstijdschrift, of in een boek, of in een kamer aan de muur. Elk van deze situaties suggereert een ander gebruik van foto’s, maar geen ervan stelt de betekenis ervan zeker. Wat Wittgenstein betoogde voor woorden: dat de betekenis het gebruik is, geldt voor elke foto. Op die manier draagt de aanwezigheid en de verspreiding van alle foto’s dan ook bij tot de uitholling van het begrip ‘betekenis’, tot het verkavelen van de waarheid in betrekkelijke waarheden, wat door het moderne liberale bewustzijn vanzelfsprekend wordt gevonden. Sociaal geëngageerde fotografen veronderstellen dat hun werk een soort stabiele betekenis kan overbrengen, de waarheid kan onthullen. Maar de betekenis is gedoemd te verwateren, gedeeltelijk doordat een foto altijd een object in een bepaald verband is; dat wil zeggen dat elk verband waarin een foto rechtstreeks (met name politiek) nut kan hebben, onvermijdelijk wordt gevolgd door andere samenhangen waarin dat nut wordt verzwakt en steeds minder relevant wordt. Dit proces, waarbij oorspronkelijke toepassingen veranderd en ten slotte verdrongen worden door volgende toepassingen – in het bijzonder door het debat over kunst waarin elke foto kan worden verwikkeld –, is een van de hoofdkenmerken van de fotografie. Sommige foto’s, zelf beelden, verwijzen ons van meet af aan niet alleen naar het leven, maar ook naar andere beelden. De foto van het lijk van Che Guevara, die de Boliviaanse autoriteiten in oktober 1967 aan de wereldpers vrijgaven, en die hem toont op een draagbaar die is geplaatst op een cementen trog in een stal, omringd door een Boliviaanse kolonel, iemand van de Amerikaanse inlichtingendienst en een stel journalisten en soldaten, resumeert niet alleen de bittere realiteit van de huidige Latijns-Amerikaanse geschiedenis, maar vertoont, zoals John Berger heeft aangetoond, in zekere zin een onopzettelijke gelijkenis met Mantegna’s Dode Christus en Rembrandts Anatomische les van dr. Tulp. Een van de elementen die de foto onweerstaanbaar maken, is de compositaire gelijkenis met die twee schilderijen. Maar het feit dat die foto zo onvergetelijk is, duidt meteen op de mogelijkheid dat hij wordt gepolitiseerd en een tijdloos beeld wordt. De beste dingen die over fotografie zijn geschreven, komen uit de hoek van moralisten – marxisten of salonmarxisten – die verslaafd waren aan foto’s, maar zich onbehaaglijk voelden over de onverbiddelijke manier waarop de fotografie de dingen mooier maakt. Zoals Walter Benjamin in 1934 in een toespraak in het Institut pour l’Etude du Fascisme in Parijs opmerkte, is de camera: == niet meer in staat een woonkazerne of een vuilnisbelt te fotograferen zonder die te herscheppen. Om maar te zwijgen van een rivierdam of een fabriek van elektrische kabels; tegenover die bouwsels kan de fotografie alleen nog maar zeggen: ‘Wat mooi’ (...) De camera is erin geslaagd armoe tot iets verachtelijks te maken door het op een modieuze, technisch volmaakte manier te verwerken tot object van genoegen. == Moralisten die van foto’s houden, hopen altijd dat woorden de foto zullen redden. (De tegenovergestelde benadering is die van de museumcurator die, om het werk van een fotojournalist tot kunst te verheffen, zijn foto’s laat zien zonder hun oorspronkelijk onderschrift.) Ook Benjamin meende dat een foto door het juiste onderschrift ‘kon worden gered van de ravage van modieusheid en er een revolutionaire gebruikswaarde op kan worden overgedragen’. Hij drong erop aan dat schrijvers zouden gaan fotograferen om te laten zien hoe het moest. De sociaal geëngageerde schrijvers zijn zich niet op de camera gaan toeleggen, maar ze hebben zich wel vaak laten ronselen of zijn er vrijwillig toe overgegaan de waarheid onder woorden te brengen waarvan foto’s getuigen, zoals James Agee deed in de teksten die hij in Let Us Now Praise Famous Men bij de foto’s van Walker Evans heeft geschreven, of zoals John Berger deed in zijn essay over de foto van de dode Che Guevara, want dat essay was feitelijk een uitgebreid onderschrift waarin werd getracht de politieke associaties en morele betekenis van de foto te benadrukken, omdat Berger hem eigenlijk esthetisch te bevredigend en in iconografisch opzicht te suggestief vond. De korte film Letter to Jane (1972) van Godard en Gorin komt neer op een soort antionderschrift bij één foto, een vlijmscherpe kritiek op een foto van Jane Fonda, die werd genomen tijdens een bezoek aan Noord-Vietnam. (De film is tevens een schoolvoorbeeld van hoe men elke foto zou moeten interpreteren, hoe men de niet-onschuldige aard van het kader, de hoek en het brandpunt van een foto moet ontcijferen.) Door de betekenis die de foto (Fonda met een uitdrukking van verwarring en medelijden luisterend naar een anonieme Vietnamese vrouw die de verwoestingen beschrijft van een Amerikaans bombardement) kreeg toen hij werd gepubliceerd in het Franse geïllustreerde blad L’Express, werd in bepaald opzicht de betekenis verdraaid die hij voor de Noord-Vietnamezen had die hem hadden vrijgegeven. Maar zelfs nog doorslaggevender dan de verandering van de foto door de nieuwe plaatsing was de manier waarop de revolutionaire gebruikswaarde die hij voor de Noord-Vietnamezen had, werd gesaboteerd door wat L’Express er als onderschrift bij zette. ‘Deze foto,’ verklaren Godard en Gorin, ‘is net als elke andere foto fysiek stom. Hij spreekt door middel van de tekst die eronder staat.’ In feite spreken woorden een luidere taal dan foto’s. Onderschriften hebben de neiging om dat wat onze ogen zien te overschreeuwen, maar geen enkel onderschrift is in staat om permanent de betekenis van een foto te beperken of veilig te stellen. Wat de moralisten van een foto eisen is iets wat geen foto kan doen, namelijk spreken. Het onderschrift is de ontbrekende stem, en er wordt van verwacht dat die spreekt uit naam van de waarheid. Maar zelfs een volkomen accuraat onderschrift is slechts een (noodzakelijk sprekende) interpretatie van de foto. En het pakje van het onderschrift wordt net zo gemakkelijk aan- als uitgetrokken. Het kan nooit verhinderen dat elk argument of moreel pleidooi dat door een foto (of een stel foto’s) moet worden ondersteund, ondermijnd wordt door het veelvoud van betekenissen dat iedere foto al bij voorbaat in zich draagt; of dat het wordt besmet met de hebzuchtige mentaliteit die in elke manier van fotograferen en foto’s verzamelen ligt opgesloten, of met de esthetische relatie tot het onderwerp die elke foto onvermijdelijk aanbiedt. Zelfs foto’s die hartverscheurend getuigen van een specifiek historisch moment, stellen hun onderwerp ter beschikking onder het aspect van een soort eeuwigheid: schoonheid. De foto van Che Guevara is uiteindelijk... mooi, zoals de man zelf, en zoals de mensen van Minamata, en zoals het joodse jongetje dat in 1943 werd gefotografeerd tijdens een razzia in het getto van Warschau, met zijn armen omhoog, plechtig van doodsangst, de foto die door de zwijgende heldin uit Bergmans film Persona werd meegenomen naar een psychiatrische inrichting om over te mediteren als fotosouvenir van het wezen van de tragiek. Zelfs fotowerk dat met de beste bedoelingen is gemaakt en van de juiste ondertitels is voorzien, resulteert in een consumptiemaatschappij altijd in de ontdekking van schoonheid. De beeldschone compositie en het elegante perspectief van de foto’s van Lewis Hine van uitgebuite kinderen in Amerikaanse fabrieken en mijnen rond 1900 overleven gemakkelijk de relevantie van het onderwerp. De beschermde middleclass bewoners van het welvarende deel van de wereld – de gebieden waar de meeste foto’s worden gemaakt en verbruikt – raken voornamelijk via de camera op de hoogte van de verschrikkingen die er in de wereld plaatsvinden; foto’s kunnen verontrusten en doen dat ook inderdaad. Maar de esthetiserende tendens van de fotografie is zo sterk dat hetzelfde medium dat verontrusting teweegbrengt, die ook weer neutraliseert. De camera miniaturiseert de beleving en verandert de geschiedenis in een schouwspel. In dezelfde mate waarin foto’s mededogen scheppen, breken ze dat mededogen weer af en plaatsen ze de gevoelens op een afstand. Het realisme van de fotografie schept een bepaalde verwarring over de realiteit die tegelijk (op de lange duur) moreel pijnstillend werkt en (zowel op de lange als op de korte duur) stimulerend voor de zinnen. Vandaar dat de fotografie onze ogen schoonveegt. Dat is de nieuwe manier van kijken waar iedereen de mond van vol had. == Wat de morele pretenties ook mogen zijn waar men ten behoeve van de fotografie aanspraak op maakt, het voornaamste effect ervan is dat de wereld wordt veranderd in een warenhuis of een museum-zonder-muren waarin elk onderwerp wordt gedegradeerd tot verbruiksartikel en gepromoveerd tot onderwerp voor esthetische waardering. Via de camera worden mensen klanten of toeristen van de realiteit, of van de Réalités, zoals de naam van het Franse fotoblad suggereert, want de realiteit wordt opgevat als een meervoud, een soort fascinerende grabbelton. Doordat foto’s het exotische dichterbij brengen, en het bekende, huiselijke tot iets exotisch maken, maken ze de hele wereld bereikbaar als object voor taxatie. Voor fotografen die er zich niet toe beperken hun eigen obsessies te projecteren, zijn er overal treffende momenten en mooie onderwerpen. De meest heterogene onderwerpen worden dan bij elkaar gebracht in de fictieve eenheid die de ideologie van het humanisme biedt. Aldus bestaat volgens een bepaalde criticus de grootheid van de foto’s die Paul Strand maakte in de laatste periode van zijn leven – toen hij van de briljante ontdekkingen van het abstraherende oog overstapte op de toeristische, wereld-bloemlezende opdrachten van de fotografie – uit het feit dat ‘zijn mensen, of dat nu een zwerver uit de Bowery is, of een Mexicaanse peón, of een agrariër uit New England, of een Italiaanse boer, of een Franse handwerksman, of een visser uit Bretagne of van de Hebriden, of een Egyptische fellah, of een dorpsidioot, of de grote Picasso, allen dezelfde heroïsche eigenschap hebben meegekregen: menselijkheid’. En wat is die menselijkheid? Dat is de eigenschap die dingen met elkaar gemeen hebben wanneer ze als foto worden gezien. De drang om foto’s te nemen is in principe niet-selectief, want de praktijk van het fotograferen is nu eenmaal gelijk gesteld met de opvatting dat alles ter wereld interessant kan worden gemaakt door de camera. Maar die interessantheid is net als de eigenschap van de zichtbare menselijkheid een lege eigenschap. De fotografische macht over de wereld met zijn onbeperkte productie van notities van de werkelijkheid maakt alles homoloog. De fotografie is, wanneer ze reportages maakt, net zo beperkend als wanneer ze schone vormen onthult. Door het ding-achtige van mensen en het menselijke van dingen te onthullen verandert de fotografie de werkelijkheid in een tautologie. Wanneer Cartier-Bresson naar China gaat, laat hij ons zien dat er in China mensen zijn, en dat die mensen Chinees zijn. Foto’s worden vaak aangehaald als hulpmiddel voor nader begrip en tolerantie. In het humanistisch jargon bestaat de hoogste roeping van de fotografie erin dat ze de mens verklaart aan de mens. Maar foto’s verklaren niets; ze constateren alleen maar. Robert Frank was gewoon eerlijk toen hij verklaarde dat ‘om een authentiek eigentijds document te produceren de visuele indruk zo sterk moet zijn dat de uitleg ervan tot nul wordt gereduceerd’. Als een foto een boodschap is, is die boodschap zowel doorzichtig als mysterieus. Zoals Arbus opmerkte: ‘Een foto is een geheim van een geheim. Des te meer hij je vertelt, des te minder weet je.’ Ondanks de illusie dat er door de fotografie meer begrip is gekomen lokt het kijken via foto’s in werkelijkheid een hebzuchtige relatie tot de wereld uit, waardoor een esthetisch besef wordt aangekweekt en de emotionele afstandelijkheid wordt bevorderd. De kracht van een foto ligt in het feit dat hij de mogelijkheid openlaat om momenten die in de normale tijdstroom onmiddellijk door andere worden vervangen, nader te onderzoeken. Dit doen stollen van de tijd – de arrogante, aangrijpende ‘stasis’ van iedere foto – heeft een aantal nieuwe, ruimere schoonheidsnormen opgeleverd. Maar een waarheid die kan worden geleverd op een los moment – hoe significant of doorslaggevend dat moment ook mag zijn – moet wel goed begrepen kunnen worden. In tegenstelling tot wat door de humanistische aanspraken ten behoeve van de fotografie wordt gesuggereerd, komt de kracht van de camera om de realiteit in iets moois te veranderen voort uit een bepaalde zwakheid om de waarheid over te brengen. De reden dat het humanisme de heersende ideologie is geworden van de eerzuchtige beroepsfotograaf, ter vervanging van de formalistische argumenten voor zijn speurtocht naar schoonheid, is dat daarmee de begripsverwarring over waarheid en schoonheid wordt gemaskeerd die aan de fotografische onderneming ten grondslag ligt. == 3 Het beperken van de fotografie tot een onpersoonlijke manier van zien heeft natuurlijk voorstanders gehouden. De surrealisten meenden dat de fotografie dusdanig bevrijdend was, dat ze uitsteeg boven de louter persoonlijke expressie. Breton noemt in het begin van zijn essay uit 1920 over Max Ernst de praktijk van het automatisch schrijven ‘een ware fotografie van het denken’, waarbij hij de camera beschouwt als ‘een blind instrument’ waarvan de superioriteit in ‘het imiteren van uiterlijkheden de genadeslag heeft toegebracht aan de oude manieren van expressie, zowel in de schilderkunst als in de poëzie’. In het esthetische kamp van de tegenstanders namen de theoretici van het Bauhaus een niet ongelijk standpunt in, toen ze de fotografie behandelden als een onderdeel van design, zoals de architectuur; creatief maar onpersoonlijk, onbelemmerd door ijdelheidjes zoals een schilderachtig oppervlak, of een persoonlijke toets. In zijn boek Malerei, Fotografie, Film (1927) prijst Moholy-Nagy de camera omdat die ‘de zindelijkheid van de optiek’ aan de orde stelt, waardoor uiteindelijk ‘dat schilderachtige associatiepatroon van de fantasie zal worden afgeschaft (...) dat op onze manier van kijken werd gestempeld door de grote individuele schilders’. 4 De grote invloed die de fotografie heeft uitgeoefend op de impressionisten, is een gemeenplaats geworden in de kunstgeschiedenis. Het is beslist niet overdreven om met Stieg­litz te zeggen dat ‘impressionistische schilders aanhangers zijn van een compositiestijl die puur fotografisch is’. De manier waarop de camera de realiteit vertaalt in sterk gepolariseerde gebieden van licht en donker, het eigenmachtige besnoeien van het beeld in de fotografie, de geringe interesse van de fotograaf om de ruimte, in het bijzonder de achtergrondruimte, duidelijk zichtbaar te maken, waren de voornaamste inspiratiebronnen voor de verklaringen van wetenschappelijke interesse in de eigenschappen van het licht van de impressionistische schilders, en voor hun experimenten met vervlakte perspectieven, ongewone gezichtshoeken en gedecentraliseerde vormen die worden afgesneden door de rand van het schilderij. (‘Ze beelden het leven af in stukken en brokken,’ zoals Stieglitz in 1909 opmerkte.) Een historisch detail: de allereerste impressionistische tentoonstelling (april 1874) werd gehouden in Nadars fotoatelier op de Boulevard des Capucines in Parijs

9. margin-bottom: 0 !important;} In Plato’s grot De mensheid vertoeft nog altijd koppig in Plato’s grot, en vergaapt zich nog steeds volgens een eeuwenoude gewoonte aan de schaduwbeelden van de waarheid. Maar met foto’s te worden opgevoed is niet hetzelfde als te worden opgevoed met oudere, meer ambachtelijke afbeeldingen. In de eerste plaats hebben we nu een heleboel meer beelden om ons heen die onze aandacht opeisen. De inventarisatie begon in 1839, en het begint erop te lijken dat sindsdien zo ongeveer alles is gefotografeerd. Juist door die onverzadigbaarheid van het fotograferende oog krijgt het gedwongen verblijf in de grot – onze wereld – een ander aspect. Het feit dat foto’s ons een nieuwe visuele code hebben bijgebracht, heeft ons andere en ruimere opvattingen gegeven over wat het bekijken waard is en wat er bekeken mag worden. Foto’s vormen een bepaalde grammatica en, belangrijker nog, een bepaalde ethiek van kijken. In de tweede plaats, en dit is het machtigste resultaat van het fotografisch avontuur, hebben we het gevoel gekregen dat we de hele wereld in ons hoofd kunnen bevatten als een bloemlezing van plaatjes. Foto’s verzamelen betekent de wereld verzamelen. Films en televisieprogramma’s doen een muur oplichten, zorgen voor wat geflikker, en doven dan weer uit. Maar bij een foto is de afbeelding tegelijk een object geworden, licht van gewicht, goedkoop om te maken, en gemakkelijk mee te dragen, in grote aantallen bijeen te brengen en op te bergen. In Godards film Les Carabiniers (1963) worden twee luie, doodarme boeren geronseld voor het leger van de Koning met de belofte dat ze de kans zullen krijgen om te plunderen, te verkrachten, te moorden – kortom, alles wat ze de vijand maar aan willen doen – en rijk te worden. Maar de koffer met buit waarmee Michel-Ange en Ulysse jaren later triomfantelijk thuiskomen, blijkt alleen maar ansichten te bevatten vanuit de hele wereld; honderden ansichten van Monumenten, Warenhuizen, Zoogdieren, Wonderen der Natuur, Middelen van Vervoer, Kunstwerken, en soortgelijke geclassificeerde schatten. Godard is er met dit komisch effect in geslaagd een levendige parodie te geven op de dubbelzinnige magie van de fotografische afbeelding. Foto’s zijn misschien wel de meest mysterieuze van alle objecten die samen de leefomgeving vormen die we modern noemen, en deze steeds ingewikkelder maken. Een foto is werkelijk een vastgelegde ervaring, en de camera is voor het bewustzijn in zijn algehele veroveringsdrang het ideale wapen. Fotograferen houdt in dat je jezelf het object toe-eigent dat je fotografeert. Het betekent dat je je tegenover de wereld opstelt in een bepaalde relatie die hetzelfde gevoel geeft als kennis, met andere woorden: macht. Aangenomen wordt dat de overmaat aan faustische energie en psychische beschadiging die nodig was om een moderne, anorganische samenleving op te bouwen, werd veroorzaakt door het eerste vervallen in vervreemding: toen de mensen de wereld gingen abstraheren tot het gedrukte woord, een uitvinding die tegenwoordig in een wat minder gunstig licht wordt gezien. Toch schijnt de boekdrukkunst een minder verraderlijke manier te zijn geweest om de wereld uit te logen en tot object te maken dan de fotografie, die ons thans de meeste kennis verschaft over het aanzien van het verleden en de omvang van het heden. Wat er op schrift wordt vermeld over een persoon of gebeurtenis, is zonder meer een interpretatie. Dat geldt ook voor met de hand vervaardigde visuele notities als schilderijen en tekeningen. Fotografische afbeeldingen lijken eigenlijk meer op stukjes werkelijkheid dan op notities erover; een miniatuurwerkelijkheid, die iedereen zelf kan maken of te pakken kan krijgen. De foto, die knoeit met de schaal van de wereld, wordt op zijn beurt weer verkleind, vergroot, bijgeknipt, geretoucheerd, vervalst of getrukeerd. Hij vergeelt en krijgt de normale ouderdomskwaaltjes van papier; hij raakt in het ongerede; hij krijgt een bepaalde waarde, en wordt gekocht en verkocht; hij wordt gereproduceerd. Foto’s die het leven bundelen, schijnen erom te vragen ook zelf te worden gebundeld. Ze worden in een album geplakt, in een lijstje op tafel gezet, aan de muur geprikt of als dia geprojecteerd. Ze worden in kranten en tijdschriften geplaatst, door de politie in kaartsystemen ondergebracht, door musea tentoongesteld, door uitgevers bijeengebracht in plaatwerken. Gedurende ettelijke decennia was het boek de belangrijkste manier om foto’s te rangschikken (en meestal op miniatuurformaat te brengen) en ze daarmee te verzekeren van een groter publiek en een langer leven. (Ik durf niet te spreken van onsterfelijkheid; een foto is een teer ding, dat gemakkelijk kan scheuren of zoekraken.) Een foto in een boek is duidelijk de afbeelding van een afbeelding. Maar aangezien het van meet af aan al een bedrukt, glad voorwerp is, verliest een foto wanneer hij in een boek wordt gereproduceerd veel minder van zijn essentiële kwaliteit dan een schilderwerk. Toch is het boek niet het meest bevredigende middel om een groot aantal foto’s in omloop te brengen. De volgorde waarin de foto’s dienen te worden bekeken, wordt gesuggereerd door de volgorde van de bladzijden, maar niets verplicht de lezer zich aan die volgorde te houden, en nergens wordt aangegeven hoeveel tijd er aan het bekijken van elke foto moet worden besteed. In Chris Markers film Si j’avais quatre dromadaires (1966), een briljant geregisseerde bespiegeling over allerlei soorten foto’s van verschillende onderwerpen, wordt een meer genuanceerde, strakkere manier geopperd om stilstaande fotobeelden te bundelen (en te vergroten). Zowel de volgorde van de foto’s als de exacte tijd om elke foto te bekijken zijn voorgeschreven, en het geheel wint daardoor aan visuele leesbaarheid en emotioneel effect. Maar foto’s die in een film zijn vertaald, zijn niet langer de verzamelobjecten die in een boek worden aangeboden. Foto’s verschaffen bewijsmateriaal. Iets waar we over horen praten, maar waar we nog twijfel over koesteren, lijkt bewezen te zijn zodra men er ons een foto van toont. In een bepaalde vorm van bruikbaarheid werkt de fotografische registratie beschuldigend. Sinds de Parijse politie er in juni 1871 gebruik van heeft gemaakt om de communards uit te moorden, zijn foto’s een handig werktuig geworden van de moderne staat om zijn steeds mobielere bevolking onder toezicht en politieke controle te houden. In een andere versie van het nut van foto’s verschaft fotografische registratie een rechtvaardiging. Een foto geldt als onomstotelijk bewijs dat een bepaalde gebeurtenis heeft plaatsgevonden. De foto kan de werkelijkheid misschien vervormen, maar er wordt altijd verondersteld dat er in elk geval iets bestaat of heeft bestaan van wat er op de foto voorkomt. Welke amateuristische beperkingen of artistieke pretenties de fotograaf zelf ook heeft, een foto lijkt een onschuldiger en daardoor nauwkeuriger relatie tot de zichtbare realiteit te hebben dan andere nabootsingen ervan. Meesters van het fraaie beeld in de trant van Alfred Stieglitz en Paul Strand, die tientallen jaren achtereen onvergetelijk mooie foto’s componeerden, willen nog steeds in de eerste plaats iets van de wereld daarbuiten laten zien, en verschillen daarin niet van de bezitter van een polaroidcamera, voor wie fotograferen een handige, vlugge manier van noteren betekent, of van de fotomaniak met een Brownie, die kiekjes neemt bij wijze van souvenirs van het dagelijks leven. Terwijl een schilderij of een prozabeschrijving nooit meer kan zijn dan een uiterst selectieve interpretatie, zouden we een foto kunnen definiëren als een uiterst selectieve doorzichtigheid. Maar ondanks de veronderstelde waarheidsgetrouwheid die elke foto het verleidelijk air geeft van gezag en interessantheid, vormt het werk van de fotograaf geen uitzondering op het meestal verdachte gescharrel tussen ‘Dichtung’ en ‘Wahrheit’. Zelfs wanneer de fotograaf zijn best doet om een afspiegeling te geven van de realiteit, wordt hij nog achtervolgd door de stilzwijgend geaccepteerde voorschriften van smaak en geweten. De bijzonder talentvolle medewerkers aan het fotoproject van de Farm Security Administration aan het eind van de jaren dertig (onder wie Walker Evans, Dorothea Lange, Ben Shahn en Russel Lee) hadden de gewoonte van al hun modellen, arme deelbouwers, tientallen frontale foto’s te nemen, tot ze het tevreden gevoel hadden dat ze de juiste expressie op de film hadden gekregen: precies de gezichtsuitdrukking die hun eigen opvattingen over armoe, licht, menselijke waardigheid, stofuitdrukking, uitbuiting en geometrie bevestigde. Door te besluiten hoe een foto eruit moet zien, door de ene belichting te verkiezen boven de andere, bestempelt de fotograaf zijn onderwerp altijd met bepaalde normen. Hoewel de camera in zekere zin de realiteit inderdaad vastlegt, en niet alleen maar interpreteert, blijven foto’s net zo goed interpretaties van het leven als schilderijen en tekeningen. De enkele situaties waarin min of meer zonder discriminatie en onderscheid wordt gefotografeerd of waarin de fotograaf zichzelf wegcijfert, zijn niet in staat het didactisch aspect van het hele bedrijf te verminderen. Juist die passiviteit – en die alomtegenwoordigheid – van de fotografische registratie is de ‘boodschap’ van de fotografie, de agressiviteit ervan. Idealiserende afbeeldingen (zoals de meeste mode- en dierenfoto’s) zijn niet minder agressief dan foto’s waarvan de kracht in hun onverbloemde lelijkheid ligt (zoals schoolfoto’s, stillevens van het somberder genre, en politiefoto’s). In elke cameratoepassing ligt een bepaalde agressie besloten. Dat was in de jaren 1840-1860, de roemrijke eerste decennia van de fotografie, al even duidelijk als in de decennia daarna, toen dankzij de techniek een bepaalde mentaliteit waarbij de wereld wordt beschouwd als een verzameling potentiële foto’s, steeds meer veld kon winnen. Zelfs voor vroegere meesters als David Octavius Hill en Julia Margaret Cameron, die de camera hanteerden als middel om schilderachtige beelden te creëren, vormde het feit dat ze foto’s maakten een heel ander uitgangspunt dan de bedoelingen van schilders. Van het begin af aan betekende fotograferen een zo groot mogelijk aantal onderwerpen bestrijken. De schilderkunst heeft nooit zo’n vorstelijke ontplooiing beleefd. De latere industrialisering van de cameratechniek heeft domweg een belofte ingelost die al vanaf het prille begin van de fotografie daaraan inherent was geweest, namelijk alle ervaringen democratiseren door ze in beelden te vertalen. Die beginperiode, toen men voor het fotograferen nog een moeilijk hanteerbaar apparaat nodig had – het speelgoed van handigen, rijken en fanaten –, lijkt inderdaad ver verwijderd van het tijdperk van de gladde pocketcamera’s die iedereen uitnodigen foto’s te nemen. De eerste camera’s die na 1840 in Frankrijk en Engeland werden gemaakt, konden alleen bediend worden door uitvinders en enthousiastelingen. Aangezien er toen nog geen beroepsfotografen waren, waren er ook geen amateurs. Het fotograferen had nog duidelijk een maatschappelijke functie. Het was een niet-noodzakelijke, met andere woorden artistieke bezigheid, al maakte ze weinig aanspraken op de hoedanigheid van kunst. Pas toen ze geïndustrialiseerd werd, ging men de fotografie erkennen als aparte kunstvorm. Parallel met de mate waarin de industrialisering de activiteiten van de fotograaf tot iets maatschappelijk nuttigs wist te maken, versterkte de reactie daarop de fotografie in haar zelfbewustzijn als vorm van kunst. == Tegenwoordig wordt de fotografie als vorm van recreatie bijna even universeel bedreven als seks en dansen. Dat betekent dat de fotografie, net als elke massale kunstvorm, door de meeste mensen niet als kunst wordt beoefend, maar hoofdzakelijk als sociale ritus, als afweerreactie tegen angst, en als machtsmiddel. De fotografie werd het eerst populair als middel om de prestaties te memoreren van individuen die behoorden tot de familie (of tot andere groepen). Minstens een eeuw lang is de trouwfoto net zo’n integrerend deel van de huwelijksplechtigheid geweest als de daarbij voorgeschreven verbale formules. Camera’s horen bij het familieleven. Volgens een in Frankrijk gehouden sociologische studie zijn de meeste gezinnen in het bezit van minstens één fototoestel, maar bij een gezin met kinderen is die waarschijnlijkheid tweemaal zo groot als bij een gezin zonder kinderen. Wanneer je geen foto’s van je kinderen maakt, zelfs niet eens wanneer ze klein zijn, wordt dat beschouwd als een teken van ouderlijke onverschilligheid, zoals verstek laten gaan bij het maken van een eindexamenfoto een daad is van puberale rebellie. Via foto’s bouwt iedere familie zijn eigen portrettengalerij op; een draagbare hoeveelheid beelden die getuigen van de onderlinge verbondenheid. Het doet er nauwelijks toe welke activiteiten worden gefotografeerd, zolang er maar foto’s worden genomen en liefdevol bewaard. Precies op het moment waarop het familie-instituut in de industrialiserende landen van Europa en Amerika een radicale operatie ondergaat, wordt de fotografie een ritus van het familieleven. Toen het individuele gezin, die claustrofobische eenheid, uit het veel grotere familieverband werd gesneden, kwam de fotografie te hulp om alles te memoreren en daarmee de in gevaar gebrachte continuïteit en de verdwijnende vertaktheid van het familieleven althans symbolisch in ere te herstellen. Als een spookachtig spoor zorgen foto’s voor de symbolische aanwezigheid van de her en der verspreide familieleden. Een fotoalbum met familieleden betreft meestal de familie in ruimere zin, en is vaak het enige wat er nog van over is. Op dezelfde manier waarop foto’s mensen een denkbeeldig bezit verschaffen van een irreëel verleden, helpen ze de mensen ook om bezit te nemen van een ruimte waarin ze zich onzeker voelen. Aldus houdt de ontwikkeling van de fotografie gelijke tred met een van de meest karakteristieke moderne activiteiten: het toerisme. Voor het eerst in de geschiedenis verlaten grote aantallen mensen regelmatig gedurende korte perioden hun normale omgeving. Het lijkt bijna onnatuurlijk om een vakantiereis te maken zonder je fototoestel mee te nemen. De foto’s gaan immers het onbetwistbare bewijs vormen dat de reis werd gemaakt, het programma werd uitgevoerd en dat men zich heeft vermaakt. Foto’s vormen het bewijsstuk van een consumptie die bedreven werd buiten het gezichtsveld van familie, vrienden en buren. Die afhankelijkheid van het fototoestel als werktuig om de dingen die men beleeft reëel te maken, vermindert beslist niet wanneer mensen nog meer gaan reizen. Het maken van foto’s vervult voor de wereldreiziger die fototrofeeën bijeengaart van zijn boottocht naar de bronnen van de Albert Nijl of van zijn veertiendaagse reis door China, dezelfde behoefte als voor de kleine Amerikaanse burger op vakantie, die kiekjes neemt van de Eiffeltoren of van de Niagara watervallen. Naast een middel om ervaringen te bekrachtigen is fotograferen ook een middel om ze te ontkennen, de ervaring te beperken tot een jacht op fotogenieke onderwerpen en haar om te zetten in een afbeelding, een souvenir. Reizen wordt meer en meer een strategie om foto’s te vergaren. Het maken van foto’s is op zichzelf al een kalmerende bezigheid, waarbij de vage gevoelens van gedesoriënteerdheid die op reis gemakkelijk kunnen verergeren, worden gesust. De meeste toeristen voelen zich gedwongen een camera te plaatsen tussen zichzelf en alle opmerkelijke dingen die ze tegenkomen. In hun onzekerheid over een andere, juiste reactie, nemen ze een foto. Zo krijgt hun belevenis vorm; stop, neem een foto, en ga weer verder. Speciaal volken die gehandicapt zijn door een meedogenloze moraal van hard werken – Duitsers, Japanners en Amerikanen – voelen zich tot die methode aangetrokken. Het gebruik van een fototoestel brengt de onrust tot bedaren die de van werk bezeten mens overvalt wanneer hij niet werkt, maar op vakantie is en geacht wordt zich te vermaken. Het geeft hem iets te doen dat een gezellige imitatie is van werken, namelijk foto’s maken. De meest fanatieke fotografen schijnen de mensen te zijn die van hun verleden zijn beroofd, zowel in hun eigen omgeving als in het buitenland. Ieder die leeft in een geïndustrialiseerde maatschappij, is verplicht het verleden geleidelijk te laten schieten, maar in bepaalde landen, zoals de Verenigde Staten en Japan, is de breuk met het verleden wel bijzonder traumatisch geweest. In het begin van de jaren zeventig werd de plaats van de legendarische botte Amerikaanse toerist van de jaren vijftig en zestig, rijk aan dollars, en met het air van de blufferige zakenman uit de provincie, overgenomen door de mysterieuze Japanner, net van zijn gevangeneiland vrijgelaten via het wonder van de overgewaardeerde yen, altijd in groepsverband en meestal gewapend met twee camera’s, op elke heup een. Het fotograferen is een van de belangrijkste middelen geworden om iets te beleven en de schijn te wekken dat je meedoet. Voorbeeld: Een advertentie laat over een volle pagina een foto zien van een groepje mensen die dicht op elkaar staan en staren naar iets wat buiten de foto ligt. Op één na hebben ze een verbijsterde, zenuwachtige, overrompelde blik in hun ogen. De enige man op wiens gezicht een andere uitdrukking ligt, houdt een fototoestel voor zijn oog; hij lijkt zeker van zichzelf; er ligt een vage glimlach om zijn lippen. Terwijl de anderen duidelijk toeschouwers zijn, heeft het bezit van een camera die ene persoon omgetoverd tot iets actiefs: een kijklustige. Slechts hij is meester van de situatie. Wat zien die mensen? We weten het niet. Het doet er ook niet toe. Het is een Evenement, iets Bezienswaardigs; dus de moeite waard gefotografeerd te worden. De reclametekst – witte letters op een donkere strook die eenderde van de foto beslaat, zoals het nieuws op de telexband – bestaat uit slechts zes woorden: ‘...Praag... Woodstock... Vietnam... Sapporo... Londonderry... LEICA’. Verbrijzelde verwachtingen, jeugdige speelsheid, koloniale oorlogen, wintersport... het is allemaal één pot nat; gelijkgeschakeld door de camera. Met het nemen van foto’s is een chronische voyeursrelatie tot het leven ontstaan waarin de betekenis van alle gebeurtenissen vervlakt. Een foto is niet alleen het resultaat van een ontmoeting tussen een gebeurtenis en een fotograaf; het nemen van een foto is een gebeurtenis op zichzelf, die steeds onverbiddelijker rechten gaat opeisen: namelijk om zich met alles wat er gaande is te bemoeien, erin binnen te dringen of het te negeren. Ons situatiebesef zelf krijgt pas samenhang door tussenkomst van de camera. Door de alomtegenwoordige camera wordt overtuigend gesuggereerd dat de tijd bestaat uit interessante gebeurtenissen, gebeurtenissen die de moeite waard zijn om te worden gefotografeerd. Heeft men dit eenmaal aangenomen, dan krijgt men gemakkelijk het gevoel dat iedere gebeurtenis die op gang is geraakt, ongeacht het morele aspect, de kans moet krijgen zichzelf te voltooien opdat er iets anders aan de wereld kan worden gepresenteerd: een foto ervan. Als de gebeurtenis alweer is afgelopen, bestaat de foto nog steeds om er een soort onsterfelijkheid (en belangrijkheid) op over te dragen, die die gebeurtenis anders nooit zou hebben bezeten. Terwijl mensen van vlees en bloed bezig zijn zichzelf of andere mensen van vlees en bloed van het leven te beroven, staat de fotograaf achter zijn of haar camera, en schept een klein element van een andere wereld: de plaatjeswereld die ons allemaal zal overleven. Fotograferen is in wezen een daad van non-interventie. Een groot deel van de verschrikking van onvergetelijke staaltjes van eigentijdse fotojournalistiek, zoals de beelden van de Vietnamese bonze die een kan met benzine pakt, en de Bengaalse guerrillastrijder die zijn bajonet plant in een geknevelde collaborateur, stamt van het besef dat het volledig aanvaardbaar is geworden om voor de foto te kiezen in situaties waarin de fotograaf de keuze heeft tussen een foto en een mensenleven. Iemand die ingrijpt, kan niet registreren; iemand die registreert, kan niet ingrijpen. Dziga Vertovs prachtige film De man met de camera (1929) laat als ideaalbeeld van de fotograaf een man zien die voortdurend in beweging is, en zich zo snel en behendig door een panorama van losse gebeurtenissen beweegt dat er geen sprake kan zijn van enige interventie. Hitchcocks Rear Window (1954) vormt hierop een aanvulling; de fotograaf, gespeeld door James Stewart, staat via het oog van zijn camera in een verscherpte relatie tot één bepaalde gebeurtenis vanwege het feit dat hij met een gebroken been aan een rolstoel is gekluisterd. Zijn tijdelijke immobiliteit belet hem handelend op te treden bij wat hij ziet, en maakt het nog belangrijker om foto’s te nemen. Maar al is het hanteren van een camera letterlijk onverenigbaar met interventie, toch blijft het een vorm van participatie. Hoewel de camera een observatiepost is, houdt de daad van het fotograferen meer in dan passief waarnemen. Net als seksueel voyeurisme is het een manier om op zijn minst stilzwijgend, maar ook vaak uitdrukkelijk, te bevorderen dat iets wat bezig is te gebeuren doorgang vindt. Een foto nemen houdt in dat je belang hebt bij de dingen zoals ze zijn, dat je er belang bij hebt dat de status quo onveranderd blijft (in elk geval gedurende de tijd die er nodig is om een goede foto te maken), dat je medeplichtig bent aan alles wat een onderwerp interessant maakt en waard om te worden gefotografeerd, met inbegrip van de pijn of het ongeluk van een ander, als dat toevallig het interessante aspect ervan is. Diane Arbus heeft geschreven: ‘Ik heb fotograferen altijd beschouwd als iets lekker stouts – dat was een van de dingen die ik er zo leuk aan vond – en toen ik het voor het eerst deed, vond ik mezelf erg pervers.’ Het vak van de fotograaf kan worden gezien als iets ‘lekker stouts’ – om de popuitdrukking van Arbus te gebruiken – als de fotograaf onderwerpen uitkiest die worden beschouwd als onfatsoenlijk, taboe, marginaal. Maar het is tegenwoordig niet meer zo gemakkelijk lekker stoute onderwerpen te vinden. En wat is nu eigenlijk het perverse aspect van het nemen van foto’s? Als het waar is dat beroepsfotografen vaak seksuele fantasieën hebben wanneer ze achter de camera staan, ligt de perversiteit misschien in het feit dat de fantasieën zo aanvaardbaar en tegelijk zo ongepast zijn. In de film Blow-Up (1966) laat Antonioni de modefotograaf stuiptrekkend boven Verushka’s lichaam staan terwijl hij zijn camera laat klikken. Wat je noemt ‘lekker stout’! Maar in feite is het gebruik van een camera geen bijster goede manier om iemand seksueel te nemen. Tussen de fotograaf en het model moet een afstand blijven. De camera verkracht zelf niet, en kan zelfs geen bezit van iets nemen. Maar hij kan zich wel bepaalde vrijheden veroorloven, ergens indringen, zich op verboden gebied begeven, de dingen vervormen of misbruiken, en, om de beeldspraak tot het uiterste door te trekken: moordend werken. Allemaal activiteiten die, in tegenstelling tot het seksuele gestoot en geschuif, kunnen worden bedreven op een afstand, en met een zekere afstandelijkheid. De seksuele fantasie is veel sterker aanwezig in de opmerkelijke film van Michael Powell: Peeping Tom (1960), die niet handelt over een gluurder, maar over een psychopaat die vrouwen vermoordt met een wapen dat verstopt zit in zijn camera, terwijl hij foto’s van hen maakt. Niet één keer raakt hij zijn modellen aan. Hij verlangt niet naar hun lichaam; hij wil hun aanwezigheid bezitten in de vorm van gefotografeerde beelden die hen laten zien op het moment dat ze hun eigen dood beleven. Later projecteert hij die beelden thuis voor zijn eigen, eenzame genoegen. De film veronderstelt dat er een zeker verband bestaat tussen impotentie en agressie, beroepsmatig kijken en wreedheid. Hierop doelt het hoofdthema: de fantasie met de camera. De camera als fallus is slechts een zwakke variant op een onvermijdelijke beeldspraak waaraan iedereen zich bezondigt zonder zich ervan bewust te zijn. Hoe vaag ons besef van die fantasie ook is, ze wordt iedere keer onverbloemd onder woorden gebracht wanneer we het hebben over onze camera ‘richten’ en plaatjes ‘schieten’. De ouderwetse camera was nog onhandiger en moeilijker te ‘laden’ dan een oude snaphaan. De moderne camera probeert te lijken op het straalgeweer van de sciencefiction. Hier volgt een reclametekst: == De Yashica Electro-35 gt is de camera van het ruimtetijdperk, waarmee u uw gezin een groot plezier gaat doen. Vanaf nu kunt u dag en nacht schitterende foto’s maken. Automatisch. Zonder rompslomp. Het enige wat u doet, is richten, scherpstellen, en afdrukken. Het computerbrein en de elektronische sluiter van de gt zorgen voor de rest. == Net als de auto, wordt de camera op de markt gelanceerd als een moordwapen, zo veel mogelijk geautomatiseerd en klaar voor de aanval. Het publiek verwacht een gemakkelijke, onzichtbare bediening. Fabrikanten verzekeren hun kopers dat er voor het maken van foto’s geen speciale handigheid of vakkennis wordt vereist. Het apparaat weet alles, en reageert op de lichtste druk van de wil. Het is net zo eenvoudig als het omdraaien van een contactsleuteltje of het overhalen van een trekker. Evenals schietwapens en auto’s zijn camera’s fantasie-apparaten waarvan het gebruik leidt tot verslaving. Toch zijn ze niet dodelijk, het overdreven spraakgebruik en de gezwollenheid van de reclameteksten ten spijt. In het reclamejargon waarmee auto’s op de markt worden gelanceerd als wapens, zit althans zoveel waarheid dat er behalve in tijd van oorlog meer mensen worden gedood door auto’s dan door wapengeweld. Het camerawapen doodt niet; dus lijkt die onheilspellende beeldspraak op grootspraak, in de trant van de fantasie van een man dat hij tussen zijn benen een geweer, mes of werktuig zou hebben. Toch zit er iets roofzuchtigs in de daad van het fotograferen. Mensen fotograferen staat gelijk met hen schenden, hen zien zoals ze zichzelf nooit zien, iets van hen weten wat zij zelf nooit kunnen weten. Het maakt mensen tot objecten die symbolisch in bezit kunnen worden genomen. Zoals de camera een sublimatie is van het geweer, is het fotograferen een gesublimeerde moord, een zachte moord, passend bij onze verdrietige, angstige tijd. Op den duur zullen de mensen misschien leren hun agressie wat meer uit te leven met een camera en wat minder met een geweer, voor de prijs van een wereld die dan nog meer door beelden zou worden verstikt. Een voorbeeld waarbij men van kogels is overgestapt op filmpjes, is de fotosafari, die in Oost-Afrika de plaats heeft ingenomen van de jachtsafari. De jagers hebben nu Hasselblads in plaats van Winchesters, en in plaats van door een telelens te kijken om hun geweer te richten, kijken ze door een zoeker om het beeld in het vizier te krijgen. In Londen klaagde Samuel Butler aan het eind van de vorige eeuw: ‘In elk bosje zit een fotograaf, als een brullende leeuw op zoek naar iemand om te verslinden.’ De fotograaf stormt nu los op echte dieren, te bedreigd en te zeldzaam om gedood te worden. Geweren zijn camera’s geworden in onze ecologische safari, die moderne tragikomedie. De natuur is niet langer wat ze altijd geweest is: iets waartegen de mens moest worden beschermd. Nu moet de getemde, zelf gevaar lopende, sterfelijke natuur tegen de mens worden beschermd. Zolang we bang zijn, schieten we. Maar wanneer we door nostalgie worden geplaagd, maken we foto’s. De nostalgie viert tegenwoordig hoogtij, en foto’s dragen daar actief toe bij. De fotografie is een melancholieke kunstvorm, een kunst van de schemering. De meeste gefotografeerde onderwerpen zijn beladen met pathos, louter en alleen op grond van het feit dat ze gefotografeerd werden. Een op zichzelf lelijk of lachwekkend onderwerp kan ontroerend worden wanneer het wordt veredeld door de aandacht van de fotograaf. Een mooi onderwerp kan het object zijn van treurige gevoelens, omdat het oud is geworden, of is vergaan, of niet langer bestaat. Iedere foto is een memento mori. Een foto maken is deelhebben aan de sterfelijkheid, kwetsbaarheid of veranderlijkheid van een ander mens (of ding). Door dat moment eruit te snijden en te doen stollen, getuigen alle foto’s van de meedogenloze smeltkroes van de tijd. Camera’s zijn de wereld gaan verdubbelen op het moment dat het menselijk landschap met een duizelingwekkende snelheid begon te veranderen. Terwijl in korte tijd een ongekend aantal vormen van biologisch en sociaal leven worden vernietigd, is er een apparaat beschikbaar om te registreren wat bezig is te verdwijnen. Het sfeervolle, weemoedige, oneindig fijn gestructureerde Parijs van Atget en Brassaï is grotendeels verdwenen. Evenals de overleden familieleden en vrienden die in het familiealbum worden bewaard en wier fotografische aanwezigheid een heel klein gedeelte uitbant van de angst en het berouw die werden veroorzaakt door hun verdwijnen, verschaffen ook de foto’s van stadswijken die zijn afgebroken, of van landelijke oorden die zijn verminkt en onvruchtbaar gemaakt ons een relatie in zakformaat met het verleden. Een foto is tegelijk een pseudoaanwezigheid én een bewijs van afwezigheid. Foto’s brengen ons net zo aan het mijmeren als een brandende open haard, vooral wanneer het foto’s zijn van mensen, verre landschappen en ver afgelegen steden – verdwenen verleden. Het gevoel van onbereikbaarheid dat een foto kan oproepen, vormt een regelrechte voedingsbron voor de erotische gevoelens van mensen voor wie iets begeerlijker wordt naarmate het verder weg ligt. De foto van een minnaar, verstopt in de portefeuille van een getrouwde vrouw; de poster van een rockster, opgeprikt boven het bed van een tiener; het speldje met de foto van een politieke kandidaat op de jas van een kiezer; en de fotootjes van de kinderen van de taxichauffeur, vastgeklemd in het achteruitkijkspiegeltje; al die manieren om een foto als talisman te gebruiken, geven uiting aan een gevoel dat sentimenteel én magisch is. Het zijn allemaal pogingen om in contact te komen met een andere realiteit of er aanspraken op te laten gelden. == Foto’s kunnen de begeerte op de meest directe, efficiënte manier ophitsen, als iemand bij voorbeeld foto’s verzamelt van anonieme uitbeeldingen van genot als hulp bij het masturberen. De zaak wordt ingewikkelder wanneer een foto wordt gebruikt om een morele impuls op te wekken. De begeerte heeft geen geschiedenis; of liever gezegd: ze wordt van geval tot geval ervaren als iets onmiddellijks, iets van het eerste plan. Ze wordt opgewekt door archetypen en is in dat opzicht abstract. Maar ethische gevoelens liggen vast in de geschiedenis met haar concrete personages en specifieke situaties. Bijgevolg zijn de regels voor het gebruik van foto’s wanneer het erom gaat begeerte op te wekken bijna tegengesteld aan de regels die gelden om het geweten ermee wakker te schudden. De beelden die het geweten in beroering brengen, zijn altijd verbonden met een bepaalde historische situatie. Des te algemener ze zijn, des te minder uitwerking hebben ze waarschijnlijk. Een foto die informatie geeft over een of ander onverwacht gebied van ellende, gaat pas indruk maken op de publieke opinie in een bijpassende context van opinie en instelling. De foto’s die Mathew Brady en zijn collega’s maakten van de verschrikkingen van de slagvelden, hebben niet gemaakt dat de mensen minder zin kregen om de Amerikaanse Burgeroorlog voort te zetten. Door de foto’s van de slecht geklede, uitgemergelde krijgsgevangenen in Andersonville werd alleen de woede opgewekt van de Noordelijken tegen het Zuiden. (Het effect van de foto’s van Andersonville is gedeeltelijk te wijten aan het feit dat foto’s in die tijd nog iets volkomen nieuws waren.) Pas doordat vele Amerikanen in de jaren zestig tot een bepaald politiek besef waren gekomen, waren ze in staat het onderwerp van de foto’s die Dorothea Lange in 1942 had gemaakt – Japanse Amerikanen van de westkust die naar interneringskampen werden getransporteerd – te zien voor wat het was: een misdaad die de regering had begaan tegen een grote groep Amerikaanse burgers. Weinigen waren in de jaren veertig al tot zo’n ondubbelzinnige reactie in staat; de basis voor een dergelijk oordeel werd versluierd door de eensgezinde oorlogsstemming. Foto’s kunnen geen morele standpuntbepaling creëren, maar ze kunnen die wel versterken, en ze kunnen meehelpen een ontkiemende mening verder te ontwikkelen. Foto’s laten soms meer indruk na dan bewegende beelden, omdat ze keurig uitgeknipte stukjes tijd zijn, en geen stroom vormen. Televisie is een stortvloed van vluchtige beelden, waarvan elk het voorgaande opheft. Maar elk fotobeeld is een bevoorrecht moment dat is veranderd in een plat object dat je kunt bewaren om er nog eens naar te kijken. De foto die in de meeste dagbladen in de wereld van 1972 de voorpagina haalde: een naakt Zuid-Vietnamees kind dat net is bespoten met Amerikaanse napalm, en met wijd open armen, gillend van pijn, op de camera toe komt rennen – heeft waarschijnlijk meer gedaan om de publieke weerzin tegen de oorlog te vermeerderen dan honderd uren barbaarsheid op de televisie. We zouden ons graag willen verbeelden dat het Amerikaanse publiek niet zo unaniem zou hebben ingestemd met de Koreaanse oorlog als het geconfronteerd was geweest met fotografische bewijzen van de verwoesting van Korea, een milieu- en volkerenmoord die in bepaalde opzichten zelfs nog grondiger is geweest dan de moord die tien jaar later op Vietnam werd gepleegd. Maar die veronderstelling is een banale veronderstelling. Het publiek heeft die foto’s niet gezien omdat er ideologisch geen plaats voor was. Er is niemand thuisgekomen met foto’s van het dagelijks leven in P’jengjang om te laten zien dat de vijand een menselijk gezicht had, zoals Felix Greene en Marc Riboud dat hebben gedaan met foto’s van Hanoi. De Amerikanen kregen foto’s van het lijden van de Vietnamezen te zien (vele ervan kwamen trouwens uit militaire bron en waren genomen met een heel ander doel in gedachten) omdat de verslaggevers zich gesteund voelden in hun pogingen dergelijke foto’s te pakken te krijgen. De hele zaak was immers door een significant aantal mensen gedefinieerd als een barbaarse kolonialistische oorlog. De oorlog in Korea werd anders gezien – als onderdeel van een rechtvaardige strijd van de Vrije Wereld tegen de Sovjet-Unie en China – en gegeven die interpretatie zouden foto’s van de wreedheid van de onbeperkte Amerikaanse vuurkracht toen niet relevant zijn geweest. Hoewel een evenement letterlijk de betekenis heeft gekregen van iets wat de moeite waard is te worden gefotografeerd, worden de factoren die iets tot een evenement maken, nog steeds bepaald door de ideologie (in de ruimste zin des woords). Er kan fotografisch, of anderszins, geen bewijs van een evenement bestaan voordat het evenement zelf een naam heeft gekregen en als zodanig is gedefinieerd. En een evenement kan nooit worden opgebouwd – of beter gezegd geïdentificeerd – uit fotografisch bewijsmateriaal. De bijdrage van de fotografie komt altijd pas na het benoemen van het evenement. De mogelijkheid dat men moreel bewogen raakt door bepaalde foto’s staat of valt met de aanwezigheid van een relevant politiek bewustzijn. Zonder een bepaalde begeleidende politiek zullen foto’s van de slachtbanken van de geschiedenis hoogstwaarschijnlijk worden ervaren als domweg irreëel, of als een demoraliserende emotionele klap. De intensiteit van gevoel, met inbegrip van morele veront­waardiging, die men kan opbrengen als reactie op foto’s van onderdrukte, uitgebuite, van honger creperende of afgeslachte mensen, is ook afhankelijk van de mate waarin men met die beelden vertrouwd is. De foto’s die Don McCullin in het begin van de jaren zeventig maakte van uitgemergelde Biafranen, maakten op sommige mensen minder indruk dan Werner Bischofs foto’s uit de jaren vijftig van indiaanse slachtoffers van de hongersnood. Inmiddels waren dat soort beelden afgezaagd geworden, en de foto’s die in 1973 in alle tijdschriften verschenen van Toearegfamilies, creperend van de honger in de Sahel, moeten op velen zijn overgekomen als een ondraaglijke heropvoering van een reeds overbekende uitstalling van gruwelen. Foto’s kunnen choqueren voor zover ze iets nieuws laten zien. Helaas worden de inzetten nog steeds verhoogd; gedeeltelijk juist vanwege de verbreiding van dergelijke beelden van verschrikking. De eerste ontmoeting met de fotografische inventaris van absolute gruwel werkt als een soort openbaring, het prototype van de moderne openbaring, een negatieve Epifanie. Voor mij waren dat foto’s van Bergen-Belsen en Dachau, die ik toevallig zag in een boekhandel in Santa Monica in juli 1945. Niets van wat ik ooit later heb gezien – noch op foto’s, noch in het werkelijke leven – heeft mij weer zo scherp, zo diep en zo direct getroffen. Het lijkt me inderdaad zinnig om mijn leven in twee delen te verdelen: de tijd voor ik die foto’s had gezien (op het moment zelf was ik twaalf), en de tijd daarna, al ging ik pas verscheidene jaren later volledig begrijpen wat ze voorstelden. Wat was de zin ervan dat ik ze gezien had? Het waren alleen maar foto’s, van een gebeurtenis waarvan ik nauwelijks had gehoord en waaraan ik niets kon verhelpen, van een lijden dat ik me nauwelijks kon voorstellen en dat ik in geen enkel opzicht kon verzachten. Maar toen ik naar die foto’s keek, ging er in mij iets kapot. Er was een bepaalde limiet bereikt; niet alleen de limiet van afgrijzen. Ik voelde me ongeneeslijk bedroefd en gekwetst, maar een deel van mijn gevoelens begon te verstarren, een deel stierf af, en een ander deel huilt nog steeds. Lijden is één ding, maar leven met de gefotografeerde beelden van het lijden is iets anders, wat niet altijd het geweten en het vermogen tot mededogen hoeft te versterken. Het kan het ook verpesten. Wanneer je eenmaal zulke beelden hebt gezien, heb je de eerste stap gezet op de weg van er steeds meer van te gaan zien. Beelden kunnen verstarrend werken. Beelden kunnen verdovend werken. Een evenement dat je van foto’s kent, is beslist reëler voor je dan wanneer je die foto’s nooit had gezien; we hoeven alleen maar te denken aan Vietnam. (Als tegenvoorbeeld mag u denken aan de Goelag Archipel, waarvan we geen foto’s bezitten.) Maar als een bepaald evenement herhaaldelijk aan beelden wordt blootgesteld, wordt het ook minder reëel. Dezelfde wet die geldt voor het kwaad, geldt ook voor de pornografie. De schok van gefotografeerde wreedheden stompt af bij herhaalde aanschouwing, net als de verrassing en verbijstering die je voelt wanneer je voor het eerst een pornofilm ziet, slijt wanneer je er meer hebt gezien. Het taboebesef dat maakt dat we verontwaardigd en verdrietig worden, is niet veel sterker dan het taboebesef dat voor ons bepaalt wat obsceen is. Beide zijn in de afgelopen jaren zwaar beproefd. Het dikke fotoalbum van ellende en onrecht in de hele wereld heeft gemaakt dat elk van ons in zekere zin vertrouwd is geraakt met gruwelen, en dat het afgrijselijke gewoner is gaan lijken, iets vertrouwds heeft gekregen, iets afstandelijks (‘het is maar een foto’) en iets onvermijdelijks. Ten tijde van de eerste foto van de nazikampen hadden die beelden nog niets afgezaagds. Na dertig jaar is nu misschien een verzadigingspunt bereikt. In de laatste decennia heeft de geëngageerde fotografie minstens zoveel gedaan om het geweten af te stompen als om het wakker te schudden. Het ethische gehalte van een foto is een broze aangelegenheid. Misschien met uitzondering van foto’s van gruwelen als de nazikampen, die de status hebben gekregen van ethische referentiepunten, verliezen de meeste foto’s hun emotionele lading. Een foto van 1900, die destijds ontroerde vanwege zijn onderwerp, zou ons nu eerder vertederen, domweg vanwege het feit dat hij in 1900 werd genomen. De speciale eigenschappen en bedoelingen van een foto hebben de neiging op te gaan in het veralgemeende pathos van het verleden. Het is of er in het kijken naar foto’s een esthetische afstand zit ingebouwd; is het niet op het moment zelf, dan toch zeker na verloop van tijd. De tijd verheft uiteindelijk de meeste foto’s op het niveau van kunst, zelfs de meest amateuristische. Door de industrialisering van de fotografie kon ze snel worden opgenomen in de rationele – dat wil zeggen bureaucratische – middelen om de samenleving te besturen. Toen foto’s niet langer plaatjes waren om mee te spelen, werden ze een onderdeel van de algemene stoffering van het milieu: toetsstenen en bevestigingen van de beperkende benadering van de realiteit die we realistisch noemen. Foto’s werden geronseld als symbolische objecten en als brokjes informatie in dienst van belangrijke instituten voor sociale en politieke controle, met name het gezin en de politie. Zo komt het dat in de bureaucratische catalogisering van de wereld veel belangrijke documenten pas geldig worden wanneer er een fotografisch bewijs van het gezicht van de burger op is geplakt. Door die ‘realistische’ kijk op de wereld, die goed verenigbaar is met bureaucratie, heeft het begrip kennis een nieuwe definitie gekregen, te weten technieken en informatie. Foto’s worden gewaardeerd omdat ze informatie verschaffen. Ze vertellen je wat er allemaal is; ze vormen een inventaris. Voor spionnen, weerkundigen, lijkschouwers, archeologen en andere mensen die van informatie hun beroep maken zijn ze dan ook van onschatbare waarde. Maar in de situaties waarin de meeste mensen een foto gebruiken, behoort de informatieve waarde ervan tot dezelfde orde als fic­tie. De informatie die foto’s kunnen verschaffen, ging heel belangrijk lijken op dat moment in de cultuurgeschiedenis waarop iedereen geacht werd het recht te hebben op iets wat ‘nieuws’ werd genoemd. Foto’s werden beschouwd als een manier om informatie te verschaffen aan mensen die niet zo gemakkelijk tot lezen kwamen. De Daily News noemt zichzelf nog steeds ‘New Yorks fotonieuwsblad’, zijn aanspraak op een populistisch image. Aan de andere kant staat Le Monde, een krant die geschreven wordt voor onderlegde, wel­ingelichte lezers, en die juist nooit foto’s publiceert. Men gaat ervan uit dat voor lezers van een dergelijk gehalte een foto nooit meer betekent dan een illustratie bij de analyse die in het betreffende artikel is vervat. Rond het fotobeeld is een nieuwe opvatting ontstaan van het begrip informatie. Een foto is zowel een dun velletje van de ruimte als een stukje tijd. In een wereld beheerst door fotografische beelden, krijgen begrenzingen (‘kadertjes’) iets willekeurigs. Alles kan van elkaar worden afgescheiden en losgebroken; je hoeft het onderwerp alleen maar in een ander kader te plaatsen. (Omgekeerd kan ook alles met elkaar worden gecombineerd.) De fotografie ondersteunt het nominalistische standpunt dat de sociale werkelijkheid bestaat uit een schijnbaar oneindig aantal kleine eenheden, want het aantal foto’s dat van iets kan worden genomen is ook onbegrensd. Via de fotografie wordt de wereld een reeks aparte deeltjes zonder onderlinge samenhang, en de geschiedenis – verleden en heden – een reeks anekdotes en schandaaltjes. De camera maakt de werkelijkheid atomisch, hanteerbaar en ondoorschijnend. We kregen een wereldbeeld waarin wordt ontkend dat de dingen met elkaar in verband staan en dat er continuïteit zou heersen, en waarin elk moment het karakter krijgt van een mysterie. Iedere foto heeft diverse betekenissen; wanneer we iets te zien krijgen in de vorm van een foto is het of we een potentieel object van gefascineerdheid ontmoeten. De hoogste wijsheid die je over een fotobeeld kunt zeggen, is: hier heb je de oppervlakte. Ga nu bedenken – of liever gezegd voelen, intuïtief aanvoelen – wat daar achter ligt, wat de werkelijkheid moet zijn als ze er zo uitziet. De foto, die zelf niets kan verklaren, vormt een onuitputtelijke uitdaging voor deducties, bespiegelingen en fantasieën. Fotografie houdt in dat we kennis ontvangen over de wereld mits we die accepteren zoals de camera hem registreert. Maar dit is het tegenovergestelde van begrip, dat namelijk begint met de wereld niet te accepteren zoals hij er uitziet. Alle mogelijkheden voor begrip liggen verankerd in het vermogen ‘nee’ te kunnen zeggen. Strikt genomen kun je via een foto juist nooit iets begrijpen. Natuurlijk vullen foto’s lege plekken op in onze mentale voorstellingen van heden en verleden. Jacob Riis’ beelden van de misère in New York in de jaren tachtig van de negentiende eeuw zijn onthullend en leerzaam voor hen die nog niet wisten dat er tegen het eind van de negentiende eeuw in de Amerikaanse steden werkelijk zo’n dickensiaanse armoede heerste. Maar desondanks moet de camera in zijn weergave van de realiteit altijd meer verbergen dan onthullen. Brecht wijst erop dat een foto van de Kruppfabrieken in wezen niets over het concern onthult. In tegenstelling tot de amoureuze relatie, die gebaseerd is op het uiterlijk van de dingen, is begrip gebaseerd op het functioneren van de dingen. Functioneren vindt plaats in de tijd, en moet dus in termen van tijd worden verklaard. Alleen iets wat verhaalt, kan ons tot begrip brengen. De beperktheid van een fotografische kennis van de wereld ligt hierin dat ze nooit ethisch of politiek kan worden, al is ze in staat het geweten te prikkelen. De kennis die via foto’s wordt vergaard, zal altijd een soort sentimentalisme zijn, of het nu cynisch is of humanistisch. Het zal een kennis voor een koopje zijn, een schijnkennis, een schijnwijsheid, zoals de daad van het fotograferen een schijnovermeestering, een schijnverkrachting is. Het aantrekkelijke en provocerende van foto’s zit in het feit dat juist alles wat er, hypothetisch beschouwd, begrijpelijk aan is, niet kan praten. De alomtegenwoordigheid van foto’s heeft een onberekenbaar effect op onze ethische sensibiliteit. Doordat de fotografie aan onze reeds overladen wereld nog een duplicaatwereld toevoegt van beelden, geeft ze ons het gevoel dat de wereld meer beschikbaar is dan in werkelijkheid het geval is. De behoefte om door foto’s de werkelijkheid bevestigd en de eigen ervaring versterkt te zien is een esthetische consumptiedrang waaraan iedereen momenteel verslaafd is. Industriële samenlevingen maken hun burgers tot fotojunkies; fotograferen is de meest verleidelijke vorm van mentale vervuiling. Onze schrijnende verlangens naar schoonheid, naar een middel om onder de oppervlakte te peilen, naar de verlossing en celebratie van het lichaam van de wereld – al die elementen van erotisch gevoel worden vervuld in het plezier dat we van foto’s hebben. Maar er komen ook andere, minder bevrijdende gevoelens tot uiting. Het is niet onjuist te beweren dat de mensen zich gedwongen voelen om foto’s te maken; om de beleving te veranderen in een manier van kijken. Ten slotte wordt de beleving identiek met het fotograferen ervan, en komt het deelnemen aan een openbaar evenement steeds meer gelijk te staan met het kijken ernaar in de vorm van een foto. Mallarmé, de meest logische van alle negentiende-eeuwse esthetici, zei dat alles op aarde bestaat om te eindigen als boek. Tegenwoordig bestaat alles om te eindigen als foto. == ==

10. margin-bottom: 0 !important;} Amerika, gezien op foto’s, in raadselen Toen Walt Whitman de democratische cultuurperspectieven overzag, probeerde hij verder te zien dan het verschil tussen mooi en lelijk, belangrijk en banaal. Hij vond dat het van slaafsheid of snobisme getuigde om enigerlei waardeoordelen te geven, behalve de meest milde. Vrijmoedige openheid werd door onze brutaalste, meest extatische profeet van een culturele revolutie zeer op prijs gesteld. Hij gaf te kennen dat niemand die de realiteit, de alomvattendheid en de vitaliteit van de feitelijke Amerikaanse ervaring in voldoende mate zou aanvaarden, nog langer zou zeuren over mooi en lelijk. Alle feiten, zelfs de niet zo belangrijke, komen in een schitterend licht te staan in het Amerika van Whitman, die ideale ruimte – tot werkelijkheid gemaakt door de geschiedenis – waar ‘de feiten naarmate ze tot uiting komen, met licht worden overgoten’. De Grote Amerikaanse Culturele Revolutie die in het voorwoord voor de eerste druk van Leaves of Grass (1855) werd aangekondigd, brak niet uit, wat velen heeft teleurgesteld maar niemand verbaasd. Een groot dichter kan niet in zijn eentje het morele klimaat veranderen; zelfs wanneer een dichter miljoenen leden van de Rode Garde tot zijn beschikking heeft, blijft het een moeilijke zaak. Zoals iedere profeet van een culturele revolutie, zag Whitman in gedachten de kunst al worden overgenomen en van haar mystiek ontdaan door de realiteit. ‘De Verenigde Staten zijn zelf in wezen het meest grandioze gedicht.’ Maar toen er geen culturele revolutie plaatsvond en de meest grandioze gedichten in de dagen van het Imperium minder grandioos leken dan ze tijdens de Republiek hadden gedaan, werd Whitmans programma van populistische transcendentie en democratische overstijging van de waarden van mooi en lelijk, belangrijk en banaal, alleen nog serieus genomen door andere kunstenaars. In plaats van zich door de realiteit van hun mystiek te laten ontdoen, hadden de Amerikaanse beeldende kunsten – met name de fotografie – nu de aspiratie gekregen zelf aan ontluistering te gaan doen. In de eerste decennia van de fotografie meende men dat een foto een geïdealiseerd beeld hoorde te zijn. Dat is nog steeds het streven van de meeste amateurfotografen, voor wie een mooie foto een foto is van iets moois, zoals een vrouw of een zonsondergang. In 1915 maakte Edward Steichen een foto van een melkfles op de brandtrap van een woonkazerne, een vroeg voorbeeld van een heel andere opvatting over een mooie foto. En sinds de jaren twintig zijn de eerzuchtige mensen van het vak, degenen van wie werk in musea hangt, steeds verder weggedreven van lyrische onderwerpen en zijn ze op een nauwgezette manier alledaags, smakeloos of zelfs onbenullig materiaal gaan onderzoeken. De laatste decennia is de fotografie erin geslaagd om voor iedereen de definities van mooi en lelijk enigszins te herzien volgens de lijnen die Whitman had aangegeven. Als (in Whitmans woorden) ‘elk apart object of aparte situatie of combinatie of proces een bepaalde schoonheid vertoont’, wordt het een uiterlijke kwestie om sommige dingen naar voren te halen als iets moois en andere dingen niet. Als ‘alles wat je doet of denkt belangrijk is’, getuigt het van willekeur om slechts enkele momenten in het leven als belangrijk te beschouwen en de rest als banaal. Fotograferen betekent belangrijkheid verlenen. Er bestaat waarschijnlijk geen enkel onderwerp waarvan niet iets moois kan worden gemaakt; bovendien kan men nooit de tendens wegwerken die aan alle foto’s inherent is, namelijk dat ze bepaalde waarde geven aan het behandelde onderwerp. Maar de inhoud van de waarde kan veranderen, zoals gebeurd is in de moderne cultuur van het fotobeeld, die een parodie is op het evangelie van Whitman. In de patriciërshuizen van de predemocratische cultuur was iemand van wie een foto werd gemaakt, een beroemdheid. In het open veld van de Amerikaanse ervaring zoals die enthousiast door Whitman werd gecatalogiseerd en schouderophalend door Warhol werd getaxeerd, is iedereen een beroemdheid. Geen enkel moment is belangrijker dan andere momenten; niemand is belangrijker dan andere personen. Als motto voor een fotoboek van het werk van Walker Evans, uitgegeven door het Museum of Modern Arts, werd een fragment van Whitman gekozen dat het thema van de meest invloedrijke onderneming van de Amerikaanse fotografie peilt: == Het lijdt voor mij geen twijfel dat er in iedere jota van de wereld majesteit & schoonheid sluimert (...) Het lijdt voor mij geen twijfel dat er veel meer zit in banaliteiten, insecten, ordinaire lieden, slaven, dwergen, onkruid en afgedankte rommel dan ik verondersteld heb (...) == Whitman meende dat hij niet bezig was de schoonheid af te schaffen, maar ze te veralgemenen. Hetzelfde deden generaties lang de meest begaafde Amerikaanse fotografen in hun polemische jacht op het banale en ordinaire. Maar bij de Amerikaanse fotografen die zijn opgegroeid sinds de Tweede Wereldoorlog, heeft de whitmaniaanse opdracht om de buitensporige onverbloemdheid van de feitelijke Amerikaanse ervaring in al haar volledigheid vast te leggen een wrange bijsmaak gekregen. Wanneer je dwergen fotografeert krijg je geen majesteit & schoonheid. Je krijgt dwergen. Vanaf de beelden die werden gereproduceerd en geheiligd in het schitterende tijdschrift Camera Work dat Alfred Stieglitz van 1903 tot 1917 publiceerde en tentoonstelde in de galerie die hij in New York van 1905 tot 1917 op nummer 291 van Fifth Avenue dreef (eerst bekend onder de naam Littie Galery of the Photo-Secession, later afgekort tot 291) – tijdschrift en galerie vormden het meest ambitieuze platform voor whitmaniaanse opinies – heeft de Amerikaanse fotografie een weg afgelegd die liep van de bevestiging via de uitholling tot aan de uiteindelijke parodie van het programma van Whitman. In dit historisch verloop is Walker Evans de meest verheffende figuur. Hij is de laatste grote fotograaf die serieus en vol vertrouwen heeft gewerkt in een sfeer die voortkwam uit Whitmans euforisch humanisme, resumerend wat er vóór hem was geweest (bijvoorbeeld de magnifieke foto’s van immigranten en arbeiders van Lewis Hine), en vooruitlopend op veel van de koelere, hardere, killere fotografie die na hem is gemaakt, zoals in de vooruitblikkende serie ‘geheime’ foto’s van naamloze passagiers in de New Yorkse ondergrondse die Evans tussen 1939 en 1941 met een verborgen camera nam. Maar Evans brak met de sfeer van heroïek waarin het visioen van Whitman nog was gepropageerd door Stieglitz en diens volgelingen tot en met Hine. Evans vond het werk van Stieglitz te artistiekerig. Evenals Whitman zag Stieglitz er niets tegenstrijdigs in om de kunst te gebruiken als middel om je met de maatschappij te identificeren, en de kunstenaar te verheffen tot een heroïsch, romantisch, zichzelf ontplooiend ego. In zijn bloemrijke, briljante verzameling essays, Port of New York (1924), prees Paul Rosenfeld Stieglitz als een ‘van de grote bevestigers van het leven. Er is op de hele wereld niets te eenvoudig, alledaags en nederig voor deze man van de zwarte kijkkast en het chemisch bad, om zichzelf er niet volledig in te kunnen uiten.’ Foto’s maken, en daarmee tegelijk het eenvoudige, alledaagse en nederige verlossen, is tevens een ingenieus middel tot individuele expressie. ‘De fotograaf,’ schrijft Rosenfeld over Stieglitz, ‘heeft het net van de kunstenaar wijder over de wereld van het stoffelijke uitgegooid dan wie ook voor of naast hem.’ Fotograferen is een soort overdrijving, een heroïsche paring met de wereld van het stoffelijke. Evenals Hine streefde Evans naar een wat onpersoonlijker soort bevestiging, een nobele terughoudendheid, een lucide afzwakking. Evans probeerde zichzelf net zomin uit te drukken in de onpersoonlijke architecturale stillevens van Amerikaanse voorgevels en de interieuroverzichten die hij zo graag maakte, als in de zorgvuldige portretten van arme deelhouwers uit de zuidelijke staten die hij in het eind van de jaren dertig nam (gepubliceerd in het boek Let Us New Famous Men, dat hij maakte in samenwerking met James Agee). Maar ook zonder de heroïsche intonatie draagt Evans’ project toch nog het stempel van Whitman, in zoverre het onderscheid tussen mooi en lelijk, belangrijk en banaal wordt genivelleerd. Elk ding of individu dat wordt gefotografeerd, wordt een foto, en daardoor moreel gelijkwaardig aan elke andere foto van Evans. Evans bracht in het begin van de jaren dertig met zijn camera in het buitenaanzicht van victoriaanse huizen in Boston dezelfde formele schoonheid naar voren als in 1936 in de winkelhuizen in de hoofdstraat van steden in Alabama. Maar het was een nivellering naar boven en niet naar beneden. Evans eiste van zijn foto’s dat ze ‘erudiet, gezaghebbend en transcedent’ waren. Aangezien ons moreel klimaat niet meer dat van de jaren dertig is, zijn die adjectieven heden ten dage nauwelijks nog geloofwaardig. Niemand verlangt eruditie van een foto. Niemand kan zich voorstellen hoe een foto gezaghebbend zou moeten zijn. Niemand begrijpt nog hoe iets ooit transcedent kan zijn; een foto wel het allerminst. Whitman predikte empathie, harmonie in disharmonie, eenheid in verscheidenheid. Geestelijke geslachtsgemeenschap met alles en iedereen en zinnelijke eenwording (wanneer hij die kon krijgen), dat is de duizelingwekkende trip die steeds weer onomwonden wordt aangeboden in zijn voorwoorden en gedichten. Ook de vorm en toon van zijn poëzie werden gedicteerd door dat verlangen om de hele wereld het hof te maken. Whitmans gedichten zijn een psychische technologie om de lezer in een nieuwe zijnsstaat te brengen, als een soort microkosmos van de ‘nieuwe orde’ die hij voor de staat opperde. Ze hebben dezelfde functie als een mantra: een manier om ladingen energie over te brengen. De herhalingen, de bombastische cadans, de enjambementen en de opdringerige zegging vormen een voortdurende vloed van seculiere inspiratie, bedoeld om de lezer psychisch luchtrijp te krijgen; tot op een hoogte van levitatie waar hij zich kan identificeren met het verleden en de gemeenschap van Amerikaanse verlangens. Maar de opdracht om je met andere Amerikanen te identificeren past niet meer bij ons huidig temperament. De laatste zucht van de whitmaniaanse erotische omhelzing van de natie – maar dan wel universeel gemaakt en ontbloot van alle eisen – mochten we beluisteren in de ‘Family of man’-tentoonstelling, die in 1955 werd georganiseerd door Edward Steichen, een tijdgenoot van Stieglitz en medeoprichter van Photo-Secession. Men ging daarbij uit van de veronderstelling dat wanneer men van tweehonderd­drieënzeventig fotografen uit achtenzestig landen vijfhonderddrie foto’s bijeenbracht, daarmee het bewijs was geleverd dat de mensheid ‘een’ is, en dat mensen, ondanks al hun fouten en gebreken, aantrekkelijke wezens zijn. De mensen op de foto’s behoorden tot alle rassen, leeftijdsklassen en lichaamstypen. Velen hadden een bijzonder mooi lichaam; sommigen hadden een mooi gezicht. In dezelfde geest waarin Whitman de lezers van zijn gedichten had aangespoord om zich te identificeren met hemzelf en met Amerika, organiseerde Steichen een tentoonstelling om elke bezoeker in staat te stellen zich met een zo groot mogelijk aantal van de afgebeelde mensen en uitgebeelde onderwerpen te identificeren: allen burgers van de Wereldfotografie. Pas zeventien jaar later, namelijk in 1972, zou de fotografie weer zo’n massa mensen naar het Museum of Modern Art trekken, voor de retrospectieve van het werk van Diane Arbus. De honderdtwaalf foto’s op die tentoonstelling, die allemaal door één en dezelfde persoon waren genomen en allemaal op elkaar leken – dat wil zeggen dat alle mensen die erop voorkwamen er op een bepaalde manier hetzelfde uitzagen –, gaven een gevoel dat precies tegenovergesteld was aan de geruststellende warmte van het materiaal van Steichen. In plaats van mensen met een prettig uiterlijk, representatieve figuren die op een menselijke manier bezig waren, kreeg je op de tentoonstelling van Arbus een hele collectie monsters en marginale gevallen te zien – de meesten lelijk, gekleed op een belachelijke of onflatteuze manier, en gefotografeerd in een sombere of saaie omgeving – die er speciaal voor waren gaan zitten (of staan) om te poseren en de bezoeker vaak openhartig en vol vertrouwen aanstaarden. Het werk van Arbus nodigt de kijker niet uit om zich te identificeren met de door haar gefotografeerde paria’s en slecht uitziende mensen. Bij haar is de mensheid niet ‘een’. Het werk van Arbus houdt de antihumanistische boodschap in waarover de mensen van goede wil uit de jaren zeventig zich zo graag bezorgd maken, net zoals ze in de jaren vijftig getroost en afgeleid wilden worden door een sentimentele vorm van humanisme. Er is niet zo veel verschil tussen de twee boodschappen als men wel denkt. De tentoonstelling van Steichen vertoonde de zonnige kant en die van Arbus de schaduwzijde, maar beide ervaringen slagen even goed in het uitsluiten van een historisch begrip van de realiteit. Steichens fotoselectie veronderstelt dat er een algemeen menselijke situatie of een algemeen menselijke natuur bestaat. Door te laten zien dat overal op de wereld individuen op dezelfde manier worden geboren, werken, lachen en doodgaan, ontkent ‘The family of man’ het doorslaggevende gewicht van de geschiedenis, van de echte en historisch gefundeerde verschillen, van het bestaan van onrecht en conflicten. De foto’s van Arbus ondergraven de politiek net zo beslissend, door een wereld te suggereren waarin iedereen een vreemdeling is, hopeloos geïsoleerd en verstard in mechanische, verminkte identiteiten en relaties. De gewijde verheffing van Steichens fotobloemlezing en de koele ontmoediging van de retrospectieve van Arbus maken de geschiedenis en de politiek irrelevant. De een doet dat door de menselijke situatie tot blijdschap te veralgemenen; de ander door die tot afgrijzen te versplinteren. Wat bij Arbus’ werk het meest treft, is dat het lijkt of ze zich heeft aangemeld voor een van de vitaalste ondernemingen van de kunstfotografie – je op slachtoffers en pechvogels concentreren – zonder het mededogen op te wekken dat van een dergelijk project wordt verondersteld. In haar werk laat ze mensen zien die zowel pathetisch en beklagenswaardig als weerzinwekkend zijn, maar er worden totaal geen gevoelens van mededogen gewekt. De foto’s zijn geprezen om hun openhartigheid en hun onsentimentele empathie met de geportretteerden, maar men zou een en ander juister kunnen omschrijven met het dissociatieve standpunt dat eruit spreekt. Wat in feite agressiviteit tegenover het publiek is, wordt gezien als een morele prestatie, namelijk het feit dat de bezoeker niet de kans krijgt een bepaalde afstand te scheppen tussen hemzelf en de afgebeelde figuren. Aannemelijker is dat de foto’s van Arbus, met hun aanvaarding van het afschuwelijke, een naïviteit suggereren die koket en tegelijk sinister is, omdat ze gebaseerd is op afstand, op een bevoorrechte positie, op een gevoel dat datgene waarnaar de toeschouwer gevraagd wordt te kijken werkelijk anders is. Toen aan Buñuel een keer de vraag werd gesteld waarom hij films maakte, antwoordde hij dat hij dat deed ‘om te laten zien dat deze wereld niet de best mogelijke van alle werelden is’. Arbus heeft foto’s gemaakt om iets eenvoudigers te laten zien: dat er een andere wereld is. Die andere wereld moeten we zoals gewoonlijk zoeken binnen de onze. Arbus, die zelf bekende dat ze alleen geïnteresseerd was in het fotograferen van mensen die er ‘vreemd uitzagen’, vond vlak bij huis genoeg materiaal. In New York, met zijn homoseksuelenfeestjes en tehuizen voor daklozen, lagen de freaks voor het oprapen. Dan had je vervolgens nog een kermis in Maryland, waar Arbus een menselijk speldenkussen, een hermafrodiet met een hond, een getatoeëerde man en een vrouwelijke albino als degenslikker vond; nudistenkampen in New Jersey en Pennsylvania; Disneyland en een filmset in Hollywood, vanwege hun dode of nagebootste landschappen zonder mensen; en de naamloze inrichting voor zwakzinnigen waar ze een paar van haar laatste en meest verontrustende foto’s nam. En verder was er natuurlijk altijd het dagelijks leven met zijn eindeloze voorraad rariteiten, voor wie ogen heeft om te zien. De camera bezit de macht om zogenaamd normale mensen op een dusdanige manier te nemen dat ze er abnormaal uit gaan zien. De fotograaf kiest voor zonderlingheid, gaat erop af, kadreert het, ontwikkelt het, en plaatst er een titel onder. ‘Je ziet iemand op straat,’ schreef Arbus, ‘en wat je in wezen aan ze opmerkt is hun gebrek.’ Hoe zeer ze soms ook afwijkt van haar karakteristieke onderwerpen, met de nadrukkelijke gelijkheid van haar werk bewijst ze dat ze gewapend met een camera door haar sensibiliteit in elk onderwerp geestelijke pijn, excentriciteit of geestesziekte kon leggen. Er zijn twee foto’s bij van huilende baby’s; je krijgt de indruk dat het gestoorde, gekke kinderen zijn. Volgens de karakteristieke normen van Arbus’ dissociatieve manier van kijken vormt een uiterlijke trek van overeenkomst of een gemeenschappelijke eigenschap een steeds terugkerende bron van dreiging, of het nu de twee meisjes (geen zusjes) zijn met dezelfde regenjas aan, die Arbus in Central Park fotografeerde, of de tweelingen en drielingen die op verscheidene foto’s voorkomen. Veel foto’s wijzen met een benauwende verbazing op het feit dat twee mensen een stel vormen, en ieder stel is een incongruent stel, of ze nu hetero of homo, zwart of wit zijn, of ze nu in een bejaardentehuis of in een brugklas zitten. De mensen zien er buitenissig uit omdat ze geen kleren aanhebben, zoals de nudisten, of omdat ze juist wel iets aanhebben, zoals de serveerster in het nudistenkamp met een schortje voor. Iedereen die door Arbus werd gefotografeerd, was een freak: een jongen die klaar staat om mee te lopen in een pro-oorlogoptocht, met zijn strohoed en zijn ‘Bomb Hanoi’-speldje; de koning en koningin van een bal voor gepensioneerden; een echtpaar van in de dertig, lui uitgestrekt in hun ligstoelen op hun grasveld in een tuinstad; een weduwe die eenzaam in haar rommelige slaapkamer zit. Op de foto ‘A Jewish giant at home with his parents in the Bronx, NY, 1970’ lijken de ouders wel dwergjes, in hun soort net zo buitenproportioneel als hun enorme zoon die dreigend over hen heen hangt omdat hij zich moet bukken voor het lage plafond van de woonkamer. Het gezaghebbende van Arbus’ foto’s komt voort uit de tegenstelling tussen het hartverscheurende onderwerp en de kalme, nuchtere aandacht die eraan is besteed. Die aandacht – de aandacht besteed door de fotograaf, en de aandacht die de gefotografeerde persoon wijdde aan de daad van het gefotografeerd-worden – schept het morele klimaat van de directe, beschouwelijke portretten. In plaats van de freaks en paria’s te bespioneren en ze ongemerkt te betrappen, heeft de fotograaf de moeite genomen ze te leren kennen en op hun gemak te stellen, zodat ze even kalm en stijf voor haar poseerden als elke willekeurige victoriaanse patriciër poseerde voor een studioportret van Julia Margaret Cameron. Een groot deel van het mysterie van Arbus’ foto’s ligt in wat er wordt gesuggereerd over de gevoelens van de geportretteerden, nadat ze toestemming hadden gegeven om zich te laten fotograferen. Zien ze zichzelf werkelijk zo? vraagt de toeschouwer zich af. Beseffen ze hoe belachelijk ze zijn? Het lijkt van niet. Het onderwerp van de foto’s van Arbus is, om er een deftig hegeliaans etiket op te plakken, ‘het ongelukkige bewustzijn’. Maar de meeste personages uit het Grand Guignol van Arbus schijnen niet te weten dat ze lelijk zijn. Arbus fotografeert mensen die zich in diverse stadia bevinden van een onbewuste of ongekende relatie tot hun pijn of hun lelijkheid. Dit beperkt het soort verschrikkingen dat ze misschien had willen fotograferen natuurlijk. Het sluit alle personen uit die duidelijk weten dat ze lijden, zoals slachtoffers van ongelukken, oorlog, hongersnood en politieke vervolging. Arbus zou nooit een ongeluk hebben gefotografeerd, een gebeurtenis die plotseling een leven binnendringt; ze was gespecialiseerd in slowmotion catastrofes die in de persoonlijke sfeer liggen en waarvan de meeste al duurden vanaf de geboorte van de geportretteerden. == Hoewel de meeste kijkers zich gemakkelijk kunnen voorstellen dat al die mensen, zowel de burgers van de seksuele onderwereld als de geboren freaks, ongelukkig zijn, zijn er maar weinig foto’s bij waaruit werkelijke emotionele verwarring blijkt. Bij de foto’s van de seksueel anderen en de echte freaks ligt het accent niet op hun leed, maar meer op hun gereserveerdheid en autonomie. De travestieten in hun kleedkamer, de Mexicaanse dwerg in zijn hotelkamer op Manhattan, de Russische lilliputters in een woonkamer in 100th Street, en hun soortgenoten worden meestal voorgesteld als opgewekte figuren die zichzelf nuchter aanvaarden. Het leed is duidelijker aanwezig in de portretten van de normalen: het kibbelende bejaarde echtpaar op een bank in het park; de barmeid uit New Orleans thuis, met een sierhondje als souvenir; de jongen in Central Park die een speelgoedhandgranaat in zijn vuist geklemd houdt. Brassaï had iets tegen fotografen die hun modellen trachten te betrappen op een moment dat ze niet op hun hoede zijn, in de onjuiste mening dat er dan iets bijzonders over hen wordt onthuld.1 In de wereld die door Arbus werd ontgonnen, geven de mensen zich voortdurend bloot. Er is niet één doorslaggevend moment. Arbus’ opvatting dat jezelf blootgeven een voortdurend, egaal uitgesmeerd proces is, is niets anders dan een andere manier om aan Whitmans eis te voldoen dat je alle momenten dient te behandelen alsof ze even belangrijk waren. Net als Brassaï wilde Arbus haar modellen zo bewust mogelijk hebben, zich bewust van de handeling waaraan ze deelnamen. In plaats van dat ze probeerde haar modellen in een natuurlijke of karakteristieke houding te krijgen, moedigde zij hen aan tot stijfheid, dat wil zeggen tot poseren. (Zo wordt jezelf blootgeven zitten, maakt dat ze op beelden van zichzelf gaan lijken.) Op de meeste foto’s van Arbus kijken de mensen recht in de lens. Dit maakt dat ze er vaak nog vreemder uitzien, op de rand van gek. We zullen de foto uit 1912 van Lartigue van een vrouw met een hoed met struisveer en sluier (‘Racecourse at Nice’) eens vergelijken met ‘Woman with a veil on Fifth Avenue, NYC, 1968’ van Arbus. Los van de typerende lelijkheid van het model van Arbus (Lartigues model is even typerend mooi), krijgt de vrouw op de foto van Arbus iets vreemds doordat ze er zo onbevreesd en onverschillig voor andermans mening op staat. Als de vrouw op de foto van Lartigue om had gekeken, had ze misschien net zo vreemd geleken. In het normale spraakgebruik van het fotoportret is kijken in de lens synoniem met plechtstatigheid, openhartigheid, en onthullend voor het wezen van de gefotografeerde. Daarom lijkt de frontale manier van poseren aangewezen voor foto’s van bepaalde plechtigheden, zoals een huwelijk of een promotie, maar minder geschikt voor foto’s op verkiezingsborden. (Voor politici is de driekwartblik gebruikelijk: een blik die meer langs de dingen glijdt dan zich er rechtstreeks mee confronteert, en in plaats van een relatie met de kijker als representant van het heden, een veredelde, abstracte relatie met de toekomst suggereert.) Wat Arbus’ gebruik van het frontaal poseren zo boeiend maakt, is de omstandigheid dat haar modellen vaak mensen zijn van wie je niet zou verwachten dat ze zich zo vriendelijk en naïef overleveren aan de camera. De frontale manier van poseren houdt in haar geval dus tevens in dat haar modellen zeer actief meewerken. Om dat soort mensen zo ver te krijgen dat ze willen poseren, heeft de fotograaf hun vertrouwen moeten winnen, ‘vriendschap’ met hen moeten sluiten. De griezeligste scène uit Tod Brownings film Freaks (1932) is misschien wel aan het bruiloftsmaal, wanneer de domkoppen, vrouwen met baarden, Siamese tweelingen en levende torso’s zingend en dansend de verdorven Cleopatra van normale afmetingen die zojuist in het huwelijk is getreden met de onnozele dwerg, de held van de film, plechtig opnemen in hun kring. ‘Een van ons! Een van ons! Een van ons!’ juichen ze, terwijl aan tafel een liefdesdrank van mond tot mond gaat om ten slotte door de uitgelaten dwerg te worden aangeboden aan de walgende bruid. Arbus’ kijk op de charme en de schijnheiligheid, en het onbehagen van de verbroedering met freaks, was misschien al te simpel. Op de verrukking van de ontdekking volgde de opwinding over het feit dat ze erin was geslaagd hun vertrouwen te winnen, niet bang voor hen was en haar eigen aversie had overwonnen. Het fotograferen van freaks ‘was voor mij ontzettend opwindend’, verklaarde Arbus. ‘Ik aanbad ze gewoon.’ == Toen Diane Arbus in 1971 zelfmoord pleegde, waren haar foto’s al beroemd bij de insiders, maar net als bij Sylvia Plath is de aandacht die haar werk na haar dood heeft gekregen van een andere orde: een soort apotheose. Het lijkt wel of het feit van haar zelfmoord een waarborg is dat haar werk oprecht is en niet voyeuristisch; bewogen en niet koud. Door haar zelfmoord schijnen de foto’s ook verschrikkelijker te zijn geworden, alsof daarmee bewezen is dat de foto’s voor haar een gevaar inhielden. Zelf opperde zij ook die mogelijkheid. ‘Alles is zo geweldig en adembenemend. Ik kruip voort op mijn buik, net als in een oorlogsfilm.’ Hoewel fotograferen normaliter een soort almachtig bekijken van op afstand is, bestaat er één bepaalde situatie waarbij je de dood kunt vinden door het nemen van foto’s, namelijk wanneer je mensen fotografeert die bezig zijn elkaar uit te moorden. Alleen in de oorlogsfotografie gaan voyeurschap en gevaar hand in hand. Aan het oorlogsfront moeten de fotografen wel deelnemen aan de dodelijke activiteiten die ze verslaan; ze dragen daar zelfs een militair uniform, al is het dan zonder distinctieven. Wanneer je (via de fotografie) ontdekt dat het leven ‘heus een melodrama’ is, en gaat beseffen dat de camera een wapen van agressie is, houdt dat in dat er ongelukken kunnen gebeuren. ‘Ik ben ervan overtuigd dat er grenzen bestaan,’ schreef ze. ‘God weet dat wanneer de troepen op je afkomen, je dat verlammende gevoel van paniek krijgt waarin je heel goed gedood kunt worden.’ Achteraf gezien beschreef Arbus hiermee een soort sneuvelen; toen ze een bepaalde grens had overschreden, liep ze in een psychische hinderlaag als slachtoffer van haar eigen eerlijkheid en nieuwsgierigheid. In de oude romantische verhalen over kunstenaars loopt ieder die zo roekeloos is geweest om een tijd in de hel door te brengen, het risico dat hij er niet levend, of in ieder geval geestelijk beschadigd uitkomt. Aan de heroïsche avant-garde van de Franse literatuur van het eind van de negentiende en het begin van de twintigste eeuw hebben we een gedenkwaardig pantheon van kunstenaars te danken die er niet in geslaagd zijn hun tocht naar de hel te overleven. Niettemin bestaat er een groot verschil tussen de activiteit van een fotograaf, die altijd bewust gewild is, en de activiteit van de schrijver, waarbij dat niet het geval hoeft te zijn. Je hebt het recht of je kunt je gedwongen voelen om uiting te geven aan je eigen leed, want in elk geval is dat je persoonlijk eigendom, maar je biedt je vrijwillig aan om het leed van anderen te gaan zoeken. Uiteindelijk blijkt het meest verontrustende aspect van de foto’s van Arbus helemaal niet hun onderwerp te zijn, maar de indruk dat de fotograaf dit bewust gewild heeft, het gevoel dat wat ze voorstellen nu juist een persoonlijke visie is, waarbij de vrije wil te pas komt. Arbus was geen dichteres die in haar eigen binnenste ging graven om haar eigen pijn uit te zingen, maar een fotograaf die eropuit waagde te gaan om beelden te verzamelen die pijnlijk waren. En voor pijn die liever gezocht wordt dan gevoeld, zou wel eens een minder voor de hand liggende verklaring kunnen bestaan. Volgens Reich spruit de voorkeur van de masochist voor pijn niet voort uit liefde voor pijn, maar uit de hoop om door middel van pijn een hevig gevoel te krijgen; mensen die gehandicapt zijn door emotionele of zintuiglijke analgie, houden alleen maar van pijn omdat het beter is dan helemaal niets te voelen. Maar er bestaat nog een verklaring van de reden waarom mensen naar pijn zoeken, die ook steekhoudend lijkt en precies tegenovergesteld is aan die van Reich, namelijk dat ze die pijn niet zoeken om méér, maar om juist minder te voelen. In zoverre als het kijken naar de foto’s van Arbus ontegenzeglijk een beproeving is, zijn ze typerend voor het soort kunst dat juist in deze tijd populair is bij gecompliceerde stadsmensen, namelijk kunst als zelf opgelegde hardheidstest. Haar foto’s bieden je de kans om te bewijzen dat je de verschrikkingen van het leven zonder sentimentaliteit onder ogen kunt zien. Op een bepaald moment heeft de fotograaf tegen zichzelf moeten zeggen ‘oké, ik kan dat aanvaarden’, en de bezoeker wordt uitgenodigd dezelfde verklaring af te leggen. Het werk van Arbus is een goed voorbeeld van een overheersende tendens in de grote kunst van de kapitalistische landen, om elke morele en zintuiglijke overgevoeligheid te onderdrukken of op zijn minst te beperken. Veel moderne kunst is gewijd aan het verlagen van de verschrikkelijkheidsdrempel. Door te maken dat we gewend raken aan dingen die we vroeger ondraaglijk vonden om te zien of te horen, omdat ze te schokkend, te pijnlijk, of te gênant waren, verandert de kunst de moraal, dat geheel van geestelijke gewoonten en openbare sancties die een vage grens trekken tussen wat emotioneel en spontaan wel of niet geduld kan worden. Die geleidelijke onderdrukking van de overgevoeligheid brengt ons dichter bij de nogal harde waarheid over de willekeur van de taboes die worden gevormd door de kunst en moraal. Maar ons vermogen om die stijgende groteskheid te verstouwen in fotografische beelden (al dan niet bewegend) en in druk, eist een zware tol. Op de lange duur werkt het niet als een bevrijding, maar als een uitholling van de identiteit. De zogenaamde vertrouwdheid met verschrikkingen werkt vervreemding in de hand, en maakt dat je niet meer zo goed in staat bent in het werkelijke leven te reageren. Wat er gebeurt met de gevoelens van iemand die voor het eerst wordt blootgesteld aan de pornofilm die vandaag in de buurtbioscoop draait, of aan het wrede geweld dat vanavond op de tv valt te zien, verschilt niet zo heel erg van wat er gebeurt wanneer hij voor het eerst de foto’s van Arbus onder ogen krijgt. Haar foto’s zorgen ervoor dat een meevoelende reactie irrelevant aandoet. Het gaat erom niet overstuur te raken, in staat te zijn tot een gelijkmoedige houding ten opzichte van de verschrikking. Maar de blik die niet in eerste instantie meevoelend is, is een speciale, modern ethische constructie; niet hardvochtig, en stellig niet cynisch, maar domweg (of kunstmatig) naïef. Op de pijnlijke, nachtmerrieachtige realiteit daarbuiten paste Arbus adjectieven toe als ‘geweldig’, ‘interessant’, ‘onvoorstelbaar’, ‘fantastisch’, ‘sensationeel’; de kinderlijke verbazing van de popmentaliteit. De camera is – volgens haar opzettelijk naïeve voorstelling van het streven van de fotograaf – het apparaat dat dit alles weet te vangen; dat de geportretteerden ertoe verleidt hun geheim te onthullen; dat de ervaring verruimt. Mensen fotograferen kan volgens Arbus alleen ‘wreed’ en ‘gemeen’ zijn. Het voornaamste is dat je niet met je ogen knippert. ‘Fotograferen was een vrijbrief om overal te kunnen gaan en staan, en te doen wat ik wou,’ schreef Arbus. De camera is een soort paspoort waardoor morele grenzen en maatschappelijke verbodsbepalingen worden opgeheven en de fotograaf wordt bevrijd van elke verantwoordelijkheid tegenover degenen die hij fotografeert. Waar het bij het fotograferen van mensen op aankomt is dat je niet ingrijpt in hun leven maar enkel bij ze op bezoek komt. De fotograaf is de supertoerist, een soort uitbreiding van de antropoloog die de inboorlingen bezoekt en terugkomt met nieuws over exotische gedragingen en merkwaardige opsmuk. De fotograaf probeert voortdurend nieuwe ervaringen te koloniseren of nieuwe manieren te vinden om vertrouwde onderwerpen te bekijken, allemaal om de verveling te bestrijden. Want verveling is juist de keerzijde van gefascineerdheid; allebei berusten ze erop dat je je meer buiten dan binnen een situatie bevindt, en het ene leidt tot het andere. ‘De Chinezen hebben een bepaalde theorie dat je via verveling tot gefascineerdheid komt,’ noteerde Arbus. Hoewel ze een verschrikkelijke onderwereld fotografeerde (en een troosteloze, plastic bovenwereld), was het niet haar bedoeling binnen de kring van verschrikking te treden waarin de bewoners van die cultuur leefden. Ze moeten ‘geweldig’ en daarom exotisch blijven. Haar kijk blijft altijd van buitenaf. == ‘Ik voel me niet bijster aangetrokken tot het fotograferen van mensen of desnoods onderwerpen die bekend zijn,’ schreef Arbus. ‘Ze gaan me pas fascineren wanneer ik er nauwelijks van heb gehoord.’ Maar hoe sterk ze zich ook voelde aangetrokken tot mismaakten en lelijkerds, toch zou het nooit bij Arbus zijn opgekomen om softenonbaby’s of slachtoffers van napalm te fotograferen: openbare verschrikkingen, misvormden met een ethische of gevoelsassociatie. Arbus was niet geïnteresseerd in ethische journalistiek. Ze koos onderwerpen waarvan ze mocht aannemen dat je ze domweg ergens vond zonder dat er een bepaalde waarde aan vastzat. Het zijn dus ahistorische onderwerpen, meer particuliere dan openbare ziektegevallen, meer geheime dan openbare levens. Voor Arbus moet de camera het onbekende fotograferen. Maar onbekend voor wie? Onbekend voor iemand die een beschermd leven leidt en die geschoold is in moralistische en behoedzame reacties. Net als Nathanael West, die als kunstenaar ook gefascineerd werd door het misvormde en verminkte, kwam Arbus uit een welgestelde joodse familie, verbaal geschoolde mensen, voor wie gezondheid bijna een obsessie was en die snel moreel verontwaardigd werden. Van de liefhebberijen van seksuele minderheden hadden ze totaal geen benul, en het nemen van persoonlijke risico’s werd beschouwd als weer iets geks van die gojim. ‘Een van de dingen waar ik als kind voor mijn gevoel onder leed,’ schreef Arbus, ‘was dat ik nooit tegenspoed had gekend. Ik zat opgesloten in een gevoel van werkelijkheid. (...) En het gevoel dat ik immuun was, deed pijnlijk aan, hoe gek dat ook klinkt.’ Vanuit een grotendeels eender gevoel van onbehagen nam West in 1927 een baantje als nachtportier in een sjofel hotel op Manhattan. Arbus’ middel om zichzelf ervaringen te bezorgen en daardoor een gevoel van werkelijkheid te krijgen, was de camera. Met ervaring werd zo niet materiële tegenspoed, dan toch minstens psychologische tegenslag bedoeld; de schok die je krijgt wanneer je in ervaringen duikt die niet mooier gemaakt kunnen worden; de ontmoeting met iets wat taboe, pervers, slecht is. Uit Arbus’ belangstelling voor freaks spreekt een zeker verlangen om haar eigen onschuld te verkrachten, het gevoel van bevoorrechting te ondermijnen en een uitweg te vinden voor haar gefrustreerdheid over het feit dat ze veilig was. Buiten West leveren de jaren dertig weinig voorbeelden op van dit soort onbehagen. Het is meer typisch de sensibiliteit van een onderlegd iemand uit de middenklasse die tussen 1945 en 1955 volwassen werd; een sensibiliteit die haar bloei zou beleven in de jaren zestig. De tien jaren waarin Arbus haar serieuze werk maakte, vallen samen met de jaren zestig, en zijn er heel nauw bij betrokken. Het waren de jaren waarin freaks zich openlijk gingen vertonen en een veilig, gevestigd onderwerp voor de kunst werden. Wat in de jaren dertig nog op een smartelijke manier werd beschreven – zoals in Miss Lonelyhearts en The Day of the Locust – zou men in de jaren zestig gaan behandelen als iets volkomen vanzelfsprekends of met een duidelijk behagen – zoals door Fellini in films, door Arrabal, Jodorowsky, in strips van de subcultuur, en in rockshows. In het begin van de jaren zestig wordt de populaire Freak Show op Coney Island verboden; er wordt druk uitgeoefend om het grasperk van Times Square schoon te vegen van homo’s en drughandelaars en er wolkenkrabbers op te zetten. Naarmate de bewoners van afwijkende subwerelden van hun beperkt territorium worden verjaagd – verbannen als onfatsoenlijk, aanstootgevend, obsceen of alleen maar onnut – gaan ze steeds meer het bewustzijn infiltreren als onderwerp van kunst, waardoor ze een vage rechtmatigheid en een soort overdrachtelijke nabijheid krijgen die in feite nog meer afstand schept. Wie zou beter het feit dat er freaks bestaan kunnen appreciëren dan iemand als Arbus, die van beroep modefotograaf was, een vervaardiger van de cosmetische leugen waarmee de hardnekkige ongelijkheid van geboorte, klasse en uiterlijk wordt gemaskeerd. Maar anders dan bij Warhol, die jarenlang voor de reclame werkte, bestond het serieuze werk van Arbus niet uit het spelen van een spelletje met de glamourachtige esthetica waarvoor ze was opgeleid, of het bevorderen ervan, maar draaide ze die volledig de rug toe. Het werk van Arbus is een reactie, een reactie tegen de beschaafdheid, tegen dat wat wordt goedgekeurd. Dat was haar manier om te zeggen: naar de hel met Vogue, naar de hel met de mode, naar de hel met alles wat mooi is. Haar manier om haar eigen verleden te tarten neemt twee vormen aan die niet helemaal verenigbaar zijn. De ene is opstandigheid tegen de hyperontwikkelde morele sensibiliteit van de joden. De tweede is een vorm van opstandigheid die zelf vurig moralistisch is en zich richt tegen de wereld van het succes. De revolutie van de moralist schuift het leven-als-mislukking naar voren als tegengif tegen het leven-als-succes. De revolte van de estheet, die vooral de revolte van de jaren zestig zou worden, schuift het leven-als-horrorshow naar voren als tegengif tegen het leven-als-verveling. Het meeste werk van Arbus ligt binnen het kader van de esthetica van Warhol, dat wil zeggen dat het zichzelf definieert in zijn relatie tot de twee polen verveling en freakerigheid; maar het heeft niet de stijl van Warhol. Arbus bezat net zomin het narcisme en het gevoel voor reclame van Warhol als de minzaamheid waarmee hij zichzelf beschermde en afzonderde van het freakdom, en zijn sentimentaliteit. Het is hoogst onwaarschijnlijk dat Warhol, die uit een arbeidersfamilie kwam, ooit last zal hebben gehad van het ambivalente gevoel ten opzichte van succes waar de kinderen van de joodse upper middleclass uit de jaren zestig mee worstelden. Iemand die katholiek is opgevoed, zoals Warhol (en praktisch iedereen in zijn kringetje), wordt veel gemakkelijker gefascineerd door het kwaad dan iemand met een joodse achtergrond. Vergeleken bij Warhol lijkt Arbus opvallend kwetsbaar, onschuldig en beslist een heel stuk pessimistischer. In haar danteske visie op de grote stad (en zijn tuinwijken) is geen plaats over voor ironie. Hoewel veel onderwerpen van Arbus ook door Warhol werden gebruikt, bijvoorbeeld in Chelsea Girls (1966), speelt zij in haar foto’s nooit een spelletje met gruwelen en probeert ze nooit de lachlust op te wekken. Haar foto’s geven geen aanleiding tot spot, en geen kans om freaks vertederend te vinden, zoals gebeurt in de films van Warhol en Paul Morrissey. Voor Arbus zijn freaks even exotisch als Midden-Amerika; een jongen die meeloopt in een demonstratie tegen de oorlog en een huisvrouw uit Levittown zijn net zo gek als een dwerg of een travestiet; de tuinsteden van de lower middleclass liggen net zo ver weg als Times Square, inrichtingen voor zwakzinnigen, en homobars. In haar werk uitte Arbus haar ommezwaai: tegen wat algemeen is (zoals ze het zelf voelde), conventioneel, veilig, geruststellend – én vervelend – ten gunste van wat privé is, verborgen, lelijk, gevaarlijk, én fascinerend. Die tegenstellingen doen nu bijna ouderwets aan. Wat veilig is heeft niet langer het monopolie van de openbare beeldspraak. Het freakdom is niet langer een privégebied waar je moeilijk in doordringt. Aan de krantenkiosken, op de beeldbuis en in de ondergrondse zie je iedere dag mensen die bizar, seksueel onaanvaardbaar, of volkomen zonder gevoel zijn. De mens van Hobbes zwerft op straat, voor ieder zichtbaar, met glitter op zijn haar. == Arbus, die gecompliceerd was op de bekende moderne manier, waarbij onhandigheid, naïviteit en eerlijkheid verkozen worden boven de gladde gekunsteldheid van de hogere kunst en de hogere commercialiteit, beweerde dat ze zich het meest verwant voelde met de fotograaf Weegee, wiens rauwe foto’s van slachtoffers van misdaden en ongelukken de hoofdschotel vormden van de sensatiebladen uit de jaren veertig. De foto’s van Weegee zijn inderdaad onthutsend; zijn mentaliteit is die van de grote stad; maar daarmee houdt de overeenkomst tussen zijn werk en dat van Arbus op. Hoe fel ze de standaardnormen van fotografisch raffinement, bij­voorbeeld compositie, ook verwierp, toch was Arbus zelf niet zonder raffinement, en haar motieven om foto’s te nemen waren beslist niet journalistiek. Dat wat in de foto’s van Arbus journalistiek of zelfs sensationeel zou kunnen lijken, plaatst ze eigenlijk in de traditie van het surrealisme, met hun gevoel voor het groteske, hun nadrukkelijke onschuld ten opzichte van de geportretteerden, hun bewering dat elk onderwerp niet meer is dan een objet trouvé. ‘Ik zou nooit een onderwerp kiezen om wat het me zegt wanneer ik erover ga zitten nadenken,’ schreef Arbus als koppige exponent van de surrealistische bravour. We mogen aannemen dat er van de kijkers niet wordt verondersteld dat ze een oordeel vellen over de mensen die zij heeft gefotografeerd, maar natuurlijk doen ze dat wel. De scala van Arbus’ personages vormt op zichzelf al een oordeel. Brassaï, die eendere mensen heeft gefotografeerd als die voor wie Arbus zich interesseerde – denk aan zijn ‘La môme Bijou’ van 1932 –, heeft daarnaast ook dromerige stadsgezichten gemaakt, en portretten van beroemde kunstenaars. ‘Mental Institution, New Jersey, 1924’ van Lewis Hine zou een van de laatste foto’s van Arbus kunnen zijn (behalve dat de twee mongoloïde kinderen die op het gras poseren, meer van op zij dan van voren zijn gefotografeerd). De straatbeelden die Walker Evans in 1946 in Chicago maakte, behoren tot hetzelfde materiaal als dat van Arbus, en hetzelfde geldt voor een aantal foto’s van Robert Frank. Het verschil zit in de col­lectie andere onderwerpen en andere gevoelens die Hine, Brassaï, Evans en Frank daarnaast nog fotografeerden. Arbus is een auteur, in de meest beperkte zin; in de geschiedenis van de fotografie neemt ze net zo’n aparte plaats in als Giorgio Morandi – die een halve eeuw besteedde aan het maken van stillevens van flessen – inneemt in de geschiedenis van de moderne Europese schilderkunst. Ze doet geen pogingen om het terrein van onderwerpen zo groot mogelijk te maken, zoals zovele ambitieuze fotografen doen; ze doet er zelfs totaal geen moeite voor. Integendeel, alle mensen die ze portretteert, hebben dezelfde waarde. Gelijke waarde hechten aan freaks, krankzinnigen, echtparen uit tuinsteden en nudisten, is tegelijk een zeer uitgesproken opinie, die in nauwe betrekking staat tot een herkenbare politieke mentaliteit die veel ontwikkelde, links-liberale Amerikanen met elkaar gemeen hebben. De geportretteerden op de foto’s van Arbus zijn allemaal leden van dezelfde familie, bewoners van één enkel dorp, alleen is dat malle dorp toevallig Amerika. In plaats van te laten zien dat er eenheid bestaat tussen verschillende dingen (Whitmans democratische perspectief), laat Arbus zien dat alle mensen er hetzelfde uitzien. Op de tamelijk opgewekte verwachtingen voor de toekomst van Amerika volgde een bittere, verdrietige aanvaarding van de ondervinding van de praktijk. De Amerikaanse fotografische onderneming heeft iets bijzonder melancholieks. Maar de melancholie was al latent aanwezig op het hoogtepunt van het whitmaniaanse positivisme, zoals dat werd vertegenwoordigd door Stieglitz en de groep rond zijn Photo-Secession. Stieglitz, die zich plechtig had voorgenomen de wereld te verlossen met zijn camera, kon nog worden geschokt door de moderne materialistische beschaving. In de jaren tien fotografeerde hij New York in een bijna donquichotachtige stemming – cameralens tegen wolkenkrabbers-windmolens. Paul Rosenfeld beschreef Stieglitz’ prestaties als ‘levenslange bevestiging’. De whitmaniaanse hartstocht is religieus geworden; de fotograaf neemt nu een bevoogdende houding aan tegenover de realiteit. Je hebt een camera nodig om aan te tonen dat er bepaalde patronen aanwezig zijn in die ‘matte, prachtige ondoorschijnendheid die Verenigde Staten heet’. Het is duidelijk dat een missie die al zo aangevreten was door twijfel over Amerika – zelfs op zijn rooskleurigst bekeken – gedoemd was om vrij snel te verdwijnen toen het Amerika van na de Eerste Wereldoorlog zich brutaler aan het grote zakenleven en de consumptie ging wijden. Fotografen met minder ego en magnetisme dan Stieglitz gaven de strijd langzamerhand op. Soms bleven ze de atomistische visuele stenografie die door Whitman was ingevoerd nog toepassen. Maar wat er zonder de extatische, samenvattende kracht van Whitman uitkwam, was alleen maar discontinuïteit, verval, eenzaamheid, hebzucht, steriliteit. Stieglitz, die de fotografie gebruikte om de materialistische cultuur uit te dagen, was volgens de woorden van Rosenfeld nog ‘de man die geloofde dat er ergens een geestelijk Amerika bestond, dat Amerika niet het graf van het Westen was, terwijl hun eigen en latere generatie wilde aantonen dat Amerika juist wel het graf van het Westen was’. Sinds de fotografie zich heeft losgemaakt van het whitmaniaanse positivisme, en men niet meer begrijpt hoe fotografen er ooit naar hebben kunnen streven om erudiete, gezaghebbende en transcendente foto’s te maken, is het beste deel van de Amerikaanse fotografie (en van de meeste andere elementen van de Amerikaanse cultuur) overgeleverd aan de vertroostingen van het surrealisme, en heeft men ontdekt dat Amerika het surrealistische land bij uitstek is. Het ligt voor de hand dat het te gemakkelijk zou zijn te zeggen dat Amerika alleen maar een show is van freaks, een braakliggend terrein. Dan verzeilen we in de prijzenslag van het pessimisme, die typerend is voor het reduceren van de realiteit tot een surrealiteit. Maar de Amerikaanse voorliefde voor mythen van verdoemenis en verlossing blijft een van de meest bezielende en meest verleidelijke facetten van onze nationale cultuur. Wat we van Whitmans gedevalueerde droom van een culturele revolutie hebben overgelaten, zijn papieren spoken en een scherpzinnig, geestig plan van de wanhoop. == 1 Niet helemaal onjuist. Wanneer iemand weet dat er op hem wordt gelet ligt er een bepaalde uitdrukking op zijn gezicht die nooit verschijnt wanneer hij dit wel beseft. Zelfs als we niet hadden geweten hoe Walker Evans’ fotoreeks in de ondergrondse tot stand is gekomen (hij heeft honderden uren staande in de New ­Yorkse ondergrondse doorgebracht, met de lens van zijn camera tussen twee knopen van zijn overjas doorglurend) blijkt uit de foto’s zelf duidelijk dat de zittende passagiers, hoewel ze van dichtbij en van voren zijn genomen, niet wisten dat ze werden gefotografeerd; de uitdrukking op hun gezicht is strikt persoonlijk, een uitdrukking die ze niet aan de camera zouden hebben laten zien


## 📊 Statistics
- Mental Models: 9
- Frameworks: 6
- Key Insights: 11
- Decision Tools: 51
- Actionable Items: 9
- Quality Score: 1.00
